<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Odysseia</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection10">
<h2 class="mlpuroven2odyssea">ZPĚV
XXI</h2>

<h3 class="mlpuroven3odysseia" id="sigil_toc_id_53">Zápas v lukostřelbě</h3>

<p class="mlpversehomer">Pallas jiskrných zraků tou dobou Íkariovně,<br class="calibre12"/>
moudré Pénelopeii, zas úmysl do duše vnukla,<br class="calibre12"/>
ženichům lučiště dáti a železné sekyry sivé<br class="calibre12"/>
k zápasu v mužově síni — a k počátku záhuby jejich.<br class="calibre12"/>
&#160;&#160;&#160;&#160; Na schody vysoké stoupla, jež v jejím paláci byly,<br class="calibre12"/>
půvabně zahnutý klíč v své silné pravici nesouc,<br class="calibre12"/>
krásný, tepaný z bronzu, a z kosti měl slonové střenku.<br class="calibre12"/>
Potom šla k pokladní síni, i její služebné ženy,<br class="calibre12"/>
k nejzazší, ve které měl své poklady složeny vládce,<br class="calibre12"/>
hojné zlato i bronz, též železo kované pracně.<br class="calibre12"/>
Také byl dvojpjatý luk tam zavěšen, byl tam i toulec,<br class="calibre12"/>
ve kterém žalostných střel měl složeno veliké množství.<br class="calibre12"/>
Obé pohostný přítel mu daroval v lakónské zemi,<br class="calibre12"/>
Ífitos, Eurytův syn, muž rovný nesmrtným bohům.<br class="calibre12"/>
&#160;&#160;&#160;&#160; V messénský kraj kdys přišli a spolu se potkali v domě<br class="calibre12"/>
statného Orsilocha, kamž také Odysseus právě<br class="calibre12"/>
přišel si pro svůj dluh, jejž celý mu národ byl dlužen,<br class="calibre12"/>
neboť messénští muži mu odvezli na mnohoveslých<br class="calibre12"/>
lodích na tři sta ovcí, i s pastýři, z ithacké země.<br class="calibre12"/>
&#160;&#160;&#160;&#160; K nim jak vyslanec přišel a dlouhou podnikl cestu<br class="calibre12"/>
Odysseus, ještě jsa mlád, když poslal jej otec a kmeti.<br class="calibre12"/>
&#160;&#160;&#160;&#160; Ífitos přišel tam též: šelť hledat ztracené koně,<br class="calibre12"/>
dvanáct to statných klisen, jež kojily robotné mezky,<br class="calibre12"/>
které zhoubu a smrt pak také přinesly jemu,<br class="calibre12"/>
jakmile k Diovu synu, jenž silný byl hrdina, přišel,<br class="calibre12"/>
k rekovi Hérákléu, jenž o těch zločinech věděl.<br class="calibre12"/>
&#160;&#160;&#160;&#160; Tento, ač hostem mu byl, jej zabil ve vlastním domě,<br class="calibre12"/>
bezbožník, odplata boží ni stůl v něm nebudil úcty,<br class="calibre12"/>
který mu předložil dříve, a pak jej samého zabil.<br class="calibre12"/>
Klisny však silných kopyt měl u sebe v paláci vlastním.<br class="calibre12"/>
Po těch se Ífitos sháněl, a setkav se s Odysséem,<br class="calibre12"/>
dal mu svůj luk, jejž Eurytos rek kdys nosíval, velký,<br class="calibre12"/>
pak jej však synovi dal, když v paláci vysokém zmíral.<br class="calibre12"/>
&#160;&#160;&#160;&#160; Odysseus ostrý mu meč zas daroval s oštěpem silným<br class="calibre12"/>
v počátek družného svazku a přátelství, avšak se potom<br class="calibre12"/>
nesešli u stolu již — bylť usmrcen Hérákléem<br class="calibre12"/>
Ífitos, Eurytův syn, muž rovný nesmrtným bohům.<br class="calibre12"/>
&#160;&#160;&#160;&#160; Ten mu to lučiště dal.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Však nikdy ho Odysseus slavný<br class="calibre12"/>
nebral, když na lodích černých se plavil do války k boji,<br class="calibre12"/>
nýbrž na témže místě byl na paměť přítele jeho<br class="calibre12"/>
milého uschován v domě. Jen ve své zemi ho nosil.<br class="calibre12"/>
Ona když, vznešená paní, se ocitla u této síně,<br class="calibre12"/>
vstoupila na práh, z dubu, jejž kdysi byl tesařský mistr<br class="calibre12"/>
sekyrou otesal zručně a srovnal přímo dle šňůry,<br class="calibre12"/>
na něm pak vztyčil prahy a lesklé připojil dveře.<br class="calibre12"/>
&#160;&#160;&#160;&#160; Rychle tam odpletla řemen, jenž na kruhu přivázán visel,<br class="calibre12"/>
potom vsunula klíč, chtíc odstrčit závory dveřní,<br class="calibre12"/>
naproti přímo se oprouc.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; I zařvaly, jako když v trávě<br class="calibre12"/>
zabučí na pastvě býk.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Tak prudkým nárazem klíče<br class="calibre12"/>
krásné zařvaly dveře a rychle se rozlítly před ní.<br class="calibre12"/>
&#160;&#160;&#160;&#160; Na patro vystoupla potom, ač vysoké, na kterém stály<br class="calibre12"/>
truhly, v nichž ležela roucha a libou šířila vůni.<br class="calibre12"/>
Odtud pravici vztáhla a dolů s hřebíku sňala<br class="calibre12"/>
lučiště ono i s pouzdrem, jež celé je halilo, svítíc.<br class="calibre12"/>
&#160;&#160;&#160;&#160; Pak si tam na místě sedla a na klín složivši pouzdro,<br class="calibre12"/>
propukla v hlasitý pláč, když vládcovo lučiště brala.<br class="calibre12"/>
&#160;&#160;&#160;&#160; Když již manželčin duch byl nasycen slzavým nářkem,<br class="calibre12"/>
kráčela v komnatu mužskou, a míříc k ženichům zpupným,<br class="calibre12"/>
držela pružný luk v své pravici, spolu i toulec,<br class="calibre12"/>
na šípy schráň, v němž množství střel měl složeno žalných.<br class="calibre12"/>
S paní kráčely služky a nesly jí truhlu, v níž bylo<br class="calibre12"/>
množství sekyr a šípů, zbraň zápasní tohoto vládce.</p>

<p class="mlpversehomer">&#160;&#160;&#160;&#160; Když pak vznešená paní již ke sboru ženichů přišla,<br class="calibre12"/>
stanula u dveří síně, jež důkladně stavěna byla,<br class="calibre12"/>
avšak zastřela dřív svůj obličej závojem lesklým,<br class="calibre12"/>
zároveň po každý bok k ní přistoupla pečlivá služka.<br class="calibre12"/>
Hned pak se ujala slova a ženichům přednesla návrh:<br class="calibre12"/>
„Nyní, ženiši zpupní, mě poslyšte, co jste mi vpadli<br class="calibre12"/>
v dům, v němž stále a stále jen strojíte hody a pitky,<br class="calibre12"/>
když tak dlouho je pryč můj muž — však docela žádné<br class="calibre12"/>
záminky jednání svého jste nemohli vymyslit jiné,<br class="calibre12"/>
nežli že chcete mě mít, svou ženou mě učinit chtíce.<br class="calibre12"/>
Nuž, teď, ženiši, vzhůru, teď o to vám nastává zápas!<br class="calibre12"/>
Zde jest veliký luk, jejž božský Odysseus nosil.<br class="calibre12"/>
Kdokoli manželův luk z vás nejsnáz rukama napne,<br class="calibre12"/>
kdo též prostřelí šíp skrz všechněch dvanácte sekyr,<br class="calibre12"/>
s tím jsem hotova jíti a s tímto se rozloučit domem,<br class="calibre12"/>
manželským, obzvlášť krásným a bohatým hojnými statky,<br class="calibre12"/>
na nějž si často, jak mním, pak vzpomenu, třeba jen ve snách.“<br class="calibre12"/>
&#160;&#160;&#160;&#160; Řekla a Eumaia zvala, jenž vzorný byl pastucha vepřů,<br class="calibre12"/>
ženichům sekyry sivé a také lučiště dáti.<br class="calibre12"/>
Pastucha chopil je s pláčem a k ženichům složil je na zem.<br class="calibre12"/>
Zalkal i pastýř skotu, když pánovo lučiště spatřil.</p>

<p class="mlpversehomer">&#160;&#160;&#160;&#160; Antinoos je plísnil a těmito promluvil slovy:<br class="calibre12"/>
„Je to ten venkovan hloupý a toliko na dnešek myslí!<br class="calibre12"/>
Hlupáci! Copak tu pláč zas spouštíte, bouříce takto<br class="calibre12"/>
v prsou královně srdce?! Vždyť beztoho srdce jí v hrudi<br class="calibre12"/>
noří se ve velký žal, když milého ztratila chotě!<br class="calibre12"/>
Buď však seďte tu zticha a hodujte, nebo se kliďte<br class="calibre12"/>
odtud a plačte si venku!<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Však lučiště zanechte tady<br class="calibre12"/>
k zápasu neškodnému nám ženichům, neboť si myslím,<br class="calibre12"/>
tento že hlazený luk tak snadno se napnouti nedá,<br class="calibre12"/>
poněvadž takový muž z nás všechněch jistě tu není,<br class="calibre12"/>
jaký Odysseus býval.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; &#160;&#160;&#160;&#160;&#160;&#160;&#160;&#160;&#160;&#160;&#160;Já sám jsem kdysi ho viděl.<br class="calibre12"/>
Dobře ho na mysli mám, ač hoch jsem byl maličký ještě.“<br class="calibre12"/>
&#160;&#160;&#160;&#160; Takto mu děl, však ve hrudi duch měl naději jistou,<br class="calibre12"/>
strunu že přec jen napne a prostřelí sekyry šípem.<br class="calibre12"/>
&#160;&#160;&#160;&#160; Ovšemť ostřený šíp měl první zakusit z rukou<br class="calibre12"/>
statného Odysséa, jejž tenkrát v neúctě choval<br class="calibre12"/>
ve vlastním paláci jeho a popouzel k tomu i druhé.</p>

<p class="mlpversehomer">&#160;&#160;&#160;&#160; Tehdy i Télemachos, muž bujaré síly, jim řekl:<br class="calibre12"/>
„Aj! Toť Kronovec Zeus již všecken rozum mi odňal!<br class="calibre12"/>
Milá matka mi dí — jež přece je velice moudrá —<br class="calibre12"/>
s jiným že volna je jíti a s tímto se rozloučit domem,<br class="calibre12"/>
já však směji se jenom a v bláhové mysli se těším.<br class="calibre12"/>
&#160;&#160;&#160;&#160; Nuž, teď, ženiši, vzhůru! Teď tento vám nastává zápas<br class="calibre12"/>
o ženu, jaká nyní se nenajde v achajské zemi,<br class="calibre12"/>
nenajde v posvátném Pylu, ni v Mykéně slavné, ni v Argu,<br class="calibre12"/>
nenajde v Ithace samé, ba na celé pevnině černé.<br class="calibre12"/>
Vy však to také víte — nač vlastní mám chváliti matku?<br class="calibre12"/>
&#160;&#160;&#160;&#160; Pročež vytáček nechte, i odkladů, ani se také<br class="calibre12"/>
nebraňte dlouhý čas luk napínat — chceme to vidět.<br class="calibre12"/>
&#160;&#160;&#160;&#160; Však bych se také i já měl pokusit lučiště napnout!<br class="calibre12"/>
Jestliže vskutku je napnu a prostřelím sekyry šípem,<br class="calibre12"/>
nemusím být již truchliv, když dům ten velebná matka<br class="calibre12"/>
opustí, za jiným jdouc, když já, jenž ostanu tady,<br class="calibre12"/>
krásnou otcovou zbraní jsem schopen dovedně vládnout!“</p>

<p class="mlpversehomer">&#160;&#160;&#160;&#160; Takto děl Télemachos. Pak odložil, vyskočiv zpříma,<br class="calibre12"/>
nachový plášť, pak břitký meč s svých ramenou sundav,<br class="calibre12"/>
postavil sekyry nejprv, když v podlaze vyhloubil rýhu —<br class="calibre12"/>
dlouhou, společnou všem, již srovnal přímo dle šňůry,<br class="calibre12"/>
kolem pak udupal zemi.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; To vidouce, užasli všichni,<br class="calibre12"/>
kterak je postavil rovně, ač nikdy to neviděl předtím.<br class="calibre12"/>
Šel pak a na prahu stanul a lučiště rukama zkoušel.<br class="calibre12"/>
Třikrát sice jím hnul, jak dychtil přitáhnout konce,<br class="calibre12"/>
třikrát mu ochabla síla, ač pořád měl naději v mysli,<br class="calibre12"/>
strunu že přec jen napne a prostřelí sekyry šípem.<br class="calibre12"/>
Snad by ji byl již napjal, když po čtvrté silně ji táhl,<br class="calibre12"/>
avšak kývl naň otec a zdržel dychtivost jeho.<br class="calibre12"/>
&#160;&#160;&#160;&#160; Zase tu Télemachos, muž bujaré síly, jim řekl:<br class="calibre12"/>
„K ďasu! Toť budu i pak jen slaboch beze vší síly!<br class="calibre12"/>
Či jsem snad příliš mladý a nemám té důvěry v ruce,<br class="calibre12"/>
abych se ubránil muži, jenž prvý křivdu by spáchal?<br class="calibre12"/>
&#160;&#160;&#160;&#160; Ale teď ten, jenž nade mne z vás jest přednější silou,<br class="calibre12"/>
zkusit ať hledí ten luk — chcem ke konci přivést ten zápas.“</p>

<p class="mlpversehomer">&#160;&#160;&#160;&#160; Takto jim děl, pak z pravice luk zas na zemi
složiv,<br class="calibre12"/>
o dveře sklížené pevně a hlazené krásně jej opřel,<br class="calibre12"/>
také rychlý šíp tam podepřev o lepý kroužek,<br class="calibre12"/>
na křeslo, s kterého vstal, hned potom se posadil opět.<br class="calibre12"/>
Na to pak Antinoos, syn Eupeithův, toto jim řekl:<br class="calibre12"/>
„Nuže, teď pořadem vpravo, ó přátelé, vstávejte všichni,<br class="calibre12"/>
počnouce s onoho místa, kde číšník nalévá víno!“<br class="calibre12"/>
Takto děl Antinoos, a návrh všechněm se líbil.</p>

<p class="mlpversehomer">&#160;&#160;&#160;&#160; První Leiódés povstal, syn Oinopův, se svého místa,<br class="calibre12"/>
dozorce jejich žertev, jenž při krásném měsidle vždycky<br class="calibre12"/>
na místě nejzazším sedal a jediný s nevolí hleděl<br class="calibre12"/>
na jejich zpupné skutky a na všecky velmi se horšil.<br class="calibre12"/>
Ten tedy rychlou šipku a lučiště uchopil první,<br class="calibre12"/>
šel pak a na prahu stanul a lučiště rukama zkoušel,<br class="calibre12"/>
avšak ho nemohl napnout, vždyť dříve mu zemdlely ruce,<br class="calibre12"/>
měkké, neotužené.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; I pravil k ženichům toto:<br class="calibre12"/>
„Přátelé, nejsem s to! Nechť jiný lučiště chopí!<br class="calibre12"/>
Neboť tento zde luk tak mnohé ženichy přední<br class="calibre12"/>
života zbaví i duše!<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Jest opravdu o mnoho lépe<br class="calibre12"/>
po smrti být než žíti a toho se minouti cíle,<br class="calibre12"/>
za kterým chodíme sem, den ze dne však čekáme marně.<br class="calibre12"/>
Leckdos ještě i teď má naději v srdci a touží<br class="calibre12"/>
za svou ženu si vzít choť vládcovu, Pénelopeiu.<br class="calibre12"/>
&#160;&#160;&#160;&#160; Kdo však luk ten zkusí a jednou prohlédne dobře,<br class="calibre12"/>
— ó pak raději jinou si Achajku, oděnou krásně,<br class="calibre12"/>
za dary získati hleď!<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Nechť královna naše si vezme<br class="calibre12"/>
toho, kdo dá jí nejvíc a osudem určen jí přijde!“<br class="calibre12"/>
&#160;&#160;&#160;&#160; Tak jim Leiódés děl. Pak z rukou lučiště složiv,<br class="calibre12"/>
o dveře sklížené pevně a hlazené krásně je opřel,<br class="calibre12"/>
také rychlý šíp tam podepřev o lepý kroužek,<br class="calibre12"/>
na křeslo, s kterého vstal, hned potom se posadil opět.</p>

<p class="mlpversehomer">&#160;&#160;&#160;&#160; Antinoos jej plísnil a těmito promluvil slovy:<br class="calibre12"/>
„Jaká ti, Leióde, řeč teď vyklouzla z ohrady zubů,<br class="calibre12"/>
hrozná, budící bol!<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Já slyše to, velmi se horším,<br class="calibre12"/>
vskutku-li tuhleten luk má mnohé šlechtice přední<br class="calibre12"/>
života zbavit a duše — že <span class="mlpznakkurziva11b">ty</span> jej nestačíš
napnout!<br class="calibre12"/>
Ty ovšem z velebné matky ses nezrodil takovým mužem,<br class="calibre12"/>
abys napínal luky a uměl stříleti šípy.<br class="calibre12"/>
&#160;&#160;&#160;&#160; Avšak jiní jej napnou, co nejdřív, ženiši statní.“</p>

<p class="mlpversehomer">&#160;&#160;&#160;&#160; Pravil a pastýři koz dal rozkaz, Melanthiovi:<br class="calibre12"/>
„Honem, pastucho, dělej! — Teď rozžehni v komnatě oheň,<br class="calibre12"/>
k němu dej stolici velkou a navrch rozestři rouno,<br class="calibre12"/>
potom ze zásob v domě sem přines lojový kotouč!<br class="calibre12"/>
Budem lučiště hřáti a lojem je, jinoši, tříti,<br class="calibre12"/>
potom se zkusíme v luku a ke konci přivedem zápas!“<br class="calibre12"/>
&#160;&#160;&#160;&#160; Řekl, a pastýř koz hned rozžehl nezmarný oheň,<br class="calibre12"/>
k němu tam postavil židli a navrch rozestřev rouno,<br class="calibre12"/>
veliký kotouč loje tam přinesl, který byl v domě.<br class="calibre12"/>
Jinoši, hřejíce luk, jej zkoušeli, přece však nikdo<br class="calibre12"/>
nemohl lučiště napnout, vždyť mnoho jim scházelo síly.<br class="calibre12"/>
&#160;&#160;&#160;&#160; Antinoos jen čekal a Eurymach podobný bohům,<br class="calibre12"/>
ženichů náčelníci, svou zdatností nejlepší ze všech.</p>

<h3 class="mlpuroven3odysseia" id="sigil_toc_id_54">Pobití ženichů</h3>

<p class="mlpversehomer">V<span class="mlpznakkurziva11b"> </span>tutéž se potkali
dobu a kráčeli pospolu z domu<br class="calibre12"/>
pastevci božského vládce, i pastýř skotu i vepřů.<br class="calibre12"/>
Za nimi z paláce ven šel také Odysseus slavný.<br class="calibre12"/>
&#160;&#160;&#160;&#160; Když pak za dveřmi síně a potom i za dvorem byli,<br class="calibre12"/>
tu se k nim Odysseus ozval a mluvil vlídnými slovy:<br class="calibre12"/>
„Pastýři vepřův a skotu — teď rád bych něco vám řekl —<br class="calibre12"/>
či to snad zamlčet mám? — Však srdce mi velí to říci:<br class="calibre12"/>
Jakpak — šli byste s pánem, a přispěli, kdyby snad takto<br class="calibre12"/>
najednou před vámi stál, kýms bohem přiveden náhle? —<br class="calibre12"/>
Šli byste ženichům přispět — či raději Odysséovi?<br class="calibre12"/>
Rcete to upřímně tak, jak velí vám srdce a duše!“<br class="calibre12"/>
&#160;&#160;&#160;&#160; Na to mu pastýř krav zas těmito odvětil slovy:<br class="calibre12"/>
„Račiž, ó otče ty Zéve, nám žádost vyplnit tuto:<br class="calibre12"/>
Kéž by se muž ten vrátil, a bůh jej přivedl nazpět!<br class="calibre12"/>
Pak bys teprve poznal, co síla a ruce mé zmohou!“<br class="calibre12"/>
&#160;&#160;&#160;&#160; Taktéž pastýř vepřů se modlil k veškerým bohům,<br class="calibre12"/>
aby se ve svůj dům již důvtipný Odysseus vrátil.<br class="calibre12"/>
Teprve když byl jist, jak věrné je smýšlení jejich,<br class="calibre12"/>
opět se ujal slova a řekl jim odpověď tuto:<br class="calibre12"/>
„Tady jsem, doma, já sám, jenž vytrpěv útrapy mnohé,<br class="calibre12"/>
konečně v dvacátý rok jsem do země otcovské přišel.<br class="calibre12"/>
Vidím, že oběma vám jsem přišel milý a vítán,<br class="calibre12"/>
jediným ze všech sluhů, z těch druhých jsem nikoho dosud<br class="calibre12"/>
neslyšel, že by si přál, bych přišel nazpátek v domov.<br class="calibre12"/>
Dřív však pravdivý slib vám vyjevím, jakž se i stane:<br class="calibre12"/>
Jestliže pobije bůh mou pravicí ženichy zpupné,<br class="calibre12"/>
potom chci oběma vám dát majetek, přivésti ženu,<br class="calibre12"/>
dům vám výstavný dám blíž paláce, budu vás míti<br class="calibre12"/>
za druhy Télemachovy a jakoby za jeho bratry.<br class="calibre12"/>
&#160;&#160;&#160;&#160; Teď však znamení jiné vám ukážu, docela zřejmé,<br class="calibre12"/>
byste mě poznali dobře a v srdci svém nabyli víry:<br class="calibre12"/>
ránu, již bílým klem kdys divý mi zasadil kanec<br class="calibre12"/>
tenkrát, když na Parnésos jsem přišel s Autolykovci.“<br class="calibre12"/>
Řekl a vetchý šat s té velké rány si shrnul.<br class="calibre12"/>
&#160;&#160;&#160;&#160; Když pak ji pastýři zhlédli a úplně poznali všecko,<br class="calibre12"/>
statného Odysséa hned rukama objali s pláčem,<br class="calibre12"/>
oba ho vítali vroucně a líbali hlavu a plece.<br class="calibre12"/>
Nejinak Odysseus sám jim zlíbal hlavu i ruce.</p>

<p class="mlpversehomer">&#160;&#160;&#160;&#160; Snad by i západ slunce je zastihl při pláči ještě,<br class="calibre12"/>
kdyby jich Odysseus sám byl nezdržel, takto se ozvav:<br class="calibre12"/>
„Od nářku ustaňte nyní a kvílení, aby nás někdo<br class="calibre12"/>
neviděl z komnaty vyjda, a druhým to neřekl dovnitř!<br class="calibre12"/>
Vraťte se! Každý však zvlášť tam půjdeme, nikoli všichni:<br class="calibre12"/>
nejprve já, pak vy!<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Však toto vám pokynem budiž:<br class="calibre12"/>
ostatní totiž všichni, co tady jsou, ženiši zpupní,<br class="calibre12"/>
nesvolí, aby ten toul též <span class="mlpznakkurziva11b">mně</span> byl s lučištěm
podán.<br class="calibre12"/>
Ty ale, Eumaie vzorný, to lučiště komnatou nesa,<br class="calibre12"/>
do mých rukou je vlož! Pak rozkaž služebným ženám,<br class="calibre12"/>
dveře by u ženské síně šly zavřít, přilehlé těsně!<br class="calibre12"/>
Kdyby pak některá z nich buď sténot mužů neb dusot<br class="calibre12"/>
slyšela z komnaty naší, ať žádným způsobem nejdou<br class="calibre12"/>
ze dveří ven, nechť při práci své tam zůstanou zticha!<br class="calibre12"/>
Tobě pak, Filoitie, zas ukládám závorou pevně<br class="calibre12"/>
zavřít u dvora vrata a uzel zadrhnout rychle.“<br class="calibre12"/>
&#160;&#160;&#160;&#160; Řekl a v knížecí dům zas vešed, k bydlení vhodný,<br class="calibre12"/>
na židli, se které povstal, se potom posadil opět.<br class="calibre12"/>
Pak hned v komnatu vešli dva sluhové božského vládce.<br class="calibre12"/>
&#160;&#160;&#160;&#160; Zatím již Eurymachos to lučiště otáčel v rukou,<br class="calibre12"/>
snaže se se všech stran je zahřáti. Ale ni takto<br class="calibre12"/>
nemohl přec ho napnout a sténal v pyšném svém srdci.<br class="calibre12"/>
Potom, nevole pln, k nim promluvil těmito slovy:<br class="calibre12"/>
„Ach, toť bolná je věc, jak pro mne, tak ostatní všecky!<br class="calibre12"/>
Ani tak pro sňatek sám bych nelkal, jakkoli truchliv —<br class="calibre12"/>
jiných achajských žen jest nadbytek v krajině naší,<br class="calibre12"/>
v Ithace oblité mořem i v jiných kdekoli městech —,<br class="calibre12"/>
avšak jestliže vskutku jsme o tolik slabší než býval<br class="calibre12"/>
Odysseus rovný bohům, že napnout nemůžem ani<br class="calibre12"/>
luk — toť potomkům našim, až zvědí to, na hanbu bude.“<br class="calibre12"/>
&#160;&#160;&#160;&#160; Jemu zas Antinoos, syn Eupeithův, odvětil takto:<br class="calibre12"/>
„Nijak se, příteli můj, tak nestane — sám to víš dobře.<br class="calibre12"/>
Vždyť tady veškeren lid dnes světí Foibovu slavnost,<br class="calibre12"/>
posvátnou — kdo by tu luk chtěl napínat? Složte je klidně!<br class="calibre12"/>
Avšak sekyry všechny tu můžem prozatím nechat<br class="calibre12"/>
stát — vždyť nikdo jich přec, jak myslím, nevezme odsud,<br class="calibre12"/>
byť se i v králův dům snad dostavil, Láertovcův.<br class="calibre12"/>
Avšak nyní číšník ať k oběti naleje v číše,<br class="calibre12"/>
abychom ulili bohům a schovali lučiště křivé.<br class="calibre12"/>
Po ránu pastýři koz pak rozkažte, Melanthiovi,<br class="calibre12"/>
kozy sem hnát, jež ze všech stád jsou nejlepší kusy,<br class="calibre12"/>
Foibovi, slavnému střelci, ať spálíme ze stehen maso.<br class="calibre12"/>
Potom se zkusíme v luku a ke konci přivedem zápas.“<br class="calibre12"/>
&#160;&#160;&#160;&#160; Takto děl Antinoos, a návrh všechněm se líbil.<br class="calibre12"/>
Ihned héroldi jejich jim nalili na ruce vody,<br class="calibre12"/>
vína až po samý vrch jim jinoši v měsidla vlivše,<br class="calibre12"/>
dali je po řadě všem, když z pohárů ulili bohům.</p>

<p class="mlpversehomer">&#160;&#160;&#160;&#160; Když pak už ulili bohům a pili dle libosti srdce,<br class="calibre12"/>
tehdáž, smýšleje lest, jim důvtipný Odysseus pravil:<br class="calibre12"/>
„Ženiši královny slavné, teď popřejte svého mi sluchu,<br class="calibre12"/>
abych promluvil k vám, jak duch v mé hrudi mi velí!<br class="calibre12"/>
Eurymacha však zvláště a zároveň Antinoa,<br class="calibre12"/>
rovného bohům, chci prosit — vždyť udělal rozumný návrh,<br class="calibre12"/>
teď již nechati luku, a zatím to ponechat bohům,<br class="calibre12"/>
neboť po ránu bůh dá vítězství, jak se mu zlíbí.<br class="calibre12"/>
&#160;&#160;&#160;&#160; Teď mi ten hlazený luk však podejte! — Před vámi tady<br class="calibre12"/>
zkusit chci paží a sil, nechť uvidím, zdali mám ještě<br class="calibre12"/>
křepkost, jež v dřívější čas v mých svižných bývala údech,<br class="calibre12"/>
či snad už dlouhé toulky a špatná je zchromila péče.“<br class="calibre12"/>
&#160;&#160;&#160;&#160; Toto jim děl, čímž nesmírný hněv jim rozbouřil v mysli,<br class="calibre12"/>
neboť je pojala bázeň, že hlazené lučiště napne.</p>

<p class="mlpversehomer">&#160;&#160;&#160;&#160; Antinoos jej plísnil a těmito promluvil slovy:<br class="calibre12"/>
„Jakže, ty cizáku bídný — což nemáš smyslu ni za mák?<br class="calibre12"/>
Cožpak spokojen nejsi, že klidně tu hoduješ s námi,<br class="calibre12"/>
velmoži — z každého jídla máš díl, smíš dokonce ještě<br class="calibre12"/>
poslouchat hovory naše a rozmluvy, ačkoli žádný<br class="calibre12"/>
žebrák a žádný host náš hovor poslouchat nesmí!<br class="calibre12"/>
Sladké víno tě dráždí, jež také jiného mámí,<br class="calibre12"/>
kdo by je hltavě požil a nedbal píti je s mírou.<br class="calibre12"/>
Vínem i Eurytión byl omámen, přeslavný Kentaur,<br class="calibre12"/>
v paláci Peirithoově, jenž chrabrým hrdinou býval,<br class="calibre12"/>
tehdy, když k Lapithům přišel.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Ten vínem zmámiv si
mysl<br class="calibre12"/>
z opilství v knížecím domě se špatných dopustil činů.<br class="calibre12"/>
Řeků zmocnil se žal.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Hned povstali se svého místa,<br class="calibre12"/>
vlekli jej předsíní ven, kdež krutým uřízli kovem<br class="calibre12"/>
opilci uši a nos.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Ten, protože smysly si zmámil,<br class="calibre12"/>
vlastní vinu si svou pak v zbloudilé odnášel mysli.<br class="calibre12"/>
Z toho se Kentaurů boj pak s Lapithy vyvinul, hrozný.<br class="calibre12"/>
On však nejdřív sám vzal pohromu, opiv se vínem.<br class="calibre12"/>
Také tobě ten zmar teď zvěstuji: Kdybys měl napnout<br class="calibre12"/>
tuhleten luk, pak vlídnosti již bys nenašel nikde<br class="calibre12"/>
v celém národě našem.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; &#160;&#160;&#160;&#160;&#160;&#160;&#160;&#160;&#160;&#160;&#160;My na svém korábu černém<br class="calibre12"/>
pošlem tě k Echetu králi, všech lidí strašnému zhoubci.<br class="calibre12"/>
Odtamtud nikterak zdráv už nevyjdeš. Raději klidně<br class="calibre12"/>
pij, však s mladšími muži se nechtěj pouštěti v zápas!“</p>

<p class="mlpversehomer">&#160;&#160;&#160;&#160; Moudrá Pénelopeia mu na to zas odpověď dala:<br class="calibre12"/>
„Opravdu není hezké a správné činiti újmu<br class="calibre12"/>
hostům Télemachovým, když některý do domu přijde.<br class="calibre12"/>
Myslíš, že tento zde host, byť skutečně rukama napjal<br class="calibre12"/>
mužův veliký luk, svým důvěře rukám i síle,<br class="calibre12"/>
že by mě odvedl domů a učinil manželkou svojí?<br class="calibre12"/>
Jistěže ani on sám té naděje nechová v hrudi!<br class="calibre12"/>
&#160;&#160;&#160;&#160; Proto ať žádný z vás již při této hostině tady<br class="calibre12"/>
nijak se nermoutí v duši — toť nemožno, nemožno přece!“<br class="calibre12"/>
&#160;&#160;&#160;&#160; Na to jí Eurymachos, syn Polybův, odvětil takto:<br class="calibre12"/>
„Rozenko Íkariova, ty moudrá Pénelopeio,<br class="calibre12"/>
že by si tento tě vzal, toť nemníme — nelze to myslit!<br class="calibre12"/>
Řeči však mužů a žen nás velkou obavou plní,<br class="calibre12"/>
aby snad z Achaiů kdos, byť nižší, neřekl o nás:<br class="calibre12"/>
Toť jsou slaboši přec! Sic chtějí mít výborného<br class="calibre12"/>
hrdiny choť — však hlazený luk jim napnouti nelze!<br class="calibre12"/>
Avšak jakýsi žebrák, jenž, bloudě, sem do domu přišel,<br class="calibre12"/>
napjal jej docela snadno a prostřelil sekyry šípem.<br class="calibre12"/>
Takto by mluvili lidé, a nám by se stalo to hanbou!“</p>

<p class="mlpversehomer">&#160;&#160;&#160;&#160; Moudrá Pénelopeia mu na to zas odpověď dala:<br class="calibre12"/>
„Naprosto možná není, by z dobré pověsti v lidu<br class="calibre12"/>
mohl se těšiti muž, jenž bezectně vyjídá jmění<br class="calibre12"/>
hrdiny výborného — a <span class="mlpznakkurziva11b">tohle</span> teď za hanbu
máte?<br class="calibre12"/>
Vizte, jak cizinec ten jest velký, složitých údů!<br class="calibre12"/>
Také z vzácného otce, jak pyšní se, pochází rodem.<br class="calibre12"/>
&#160;&#160;&#160;&#160; Proto mu hlazený luk jen podejte — chceme to vidět!<br class="calibre12"/>
Neboť tohle vám řeknu, a také to splněno bude:<br class="calibre12"/>
Jestliže luk ten napne, a dá-li mu Apollón slávu,<br class="calibre12"/>
dám mu pak sukni a plášť, ať pěkně si oděje tělo,<br class="calibre12"/>
ostré i kopí mu dám, jímž psům by se bránil i lidem.<br class="calibre12"/>
Dám mu i dvojsečný meč, též opánky na nohy přidám,<br class="calibre12"/>
potom pošlu ho tam, kam volá ho srdce i duše.“<br class="calibre12"/>
&#160;&#160;&#160;&#160; Rozumný Télemachos jí na to dal odpověď tuto:<br class="calibre12"/>
„Nad lukem, matko, krom mne, přec není tu z Achaiů nikdo<br class="calibre12"/>
pánem a mohu jej dát neb nedat, komu mi libo —<br class="calibre12"/>
nikdo však ze všech těch, kdož na skalné Ithace vládnou,<br class="calibre12"/>
na všech tu ostrovech kolem až k Élidě, pastvišti koní.<br class="calibre12"/>
&#160;&#160;&#160;&#160; Z těchto mne nezdrží nikdo násilím — proti mé vůli,<br class="calibre12"/>
kdybych to lučiště chtěl, byť navždycky, hostovi dáti.<br class="calibre12"/>
&#160;&#160;&#160;&#160; Jdi však v komnatu ženskou a vlastní spravuj si práce,<br class="calibre12"/>
kužel a stav, kaž služebným svým, ať bedlivě všechny<br class="calibre12"/>
prací hledí si svých — než luk, ten starostí bude<br class="calibre12"/>
mužů, však nejvíce mou, jenž ve svém domě jsem pánem!“<br class="calibre12"/>
&#160;&#160;&#160;&#160; Ona tu užasla velmi a odešla v komnatu ženskou,<br class="calibre12"/>
neboť synovu řeč v své srdce si vštípila moudrou.<br class="calibre12"/>
Vystoupla v komnatu horní, i její služebné ženy,<br class="calibre12"/>
plakala nad milým mužem, až konečně na víčka oční<br class="calibre12"/>
Pallas jiskrných zraků jí libý vložila spánek.</p>

<p class="mlpversehomer">&#160;&#160;&#160;&#160; Chopiv křivý ten luk, jej nesl mu pastucha vzorný.</p>

<p class="mlpversehomer">&#160;&#160;&#160;&#160; Ženiši, hromadně všichni, naň křičeli po celé síni.<br class="calibre12"/>
Takto pak leckterý děl z těch mládců zpupnosti plných:<br class="calibre12"/>
„Kampak to lučiště křivé, ty proklatý pastucho, neseš?<br class="calibre12"/>
Zmatenče! U tvých vepřův a daleko od lidí záhy<br class="calibre12"/>
rychlí tě sežerou psové, jež krmíval’s, jestliže Foibos<br class="calibre12"/>
ráčí nám milostiv býti a druzí nesmrtní bozi!“<br class="calibre12"/>
&#160;&#160;&#160;&#160; Takto mu děl — ten v místě, kde byl, luk položil na zem,<br class="calibre12"/>
strachem, vždyť veliký dav naň křičel po celé síni.</p>

<p class="mlpversehomer">&#160;&#160;&#160;&#160; S pohrůžkou Télemachos naň s druhé vykřikl strany:<br class="calibre12"/>
„Tatíčku, nes luk dál, sic pochodíš velice špatně,<br class="calibre12"/>
budeš-li poslouchat všech!<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Já kamením poženu tebe<br class="calibre12"/>
na venkov. Jsem sic mladší, však silou nad tebe předčím.<br class="calibre12"/>
Kéž bych vynikal tak, jak nad tebe, silou a rukou<br class="calibre12"/>
nad tyto ženichy všecky, co v našem meškají domě,<br class="calibre12"/>
šeredně zajisté já bych brzy z nich mnohého vyhnal<br class="calibre12"/>
z našeho paláce ven, vždyť špatné věci tu páší!“</p>

<p class="mlpversehomer">&#160;&#160;&#160;&#160; Vzkřikl, a nad tou hrozbou se od plic rozesmál
všechen<br class="calibre12"/>
ženichů sbor — čímž prudký hněv z nich znenáhla mizel —<br class="calibre12"/>
na Télemacha.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Tu pastucha luk zas komnatou nesa,<br class="calibre12"/>
přistoupil k chrabrému vládci a hned mu jej do rukou vložil.</p>

<p class="mlpversehomer">&#160;&#160;&#160;&#160; Pěstounku Eurykleiu pak zavolav, toto jí pravil:<br class="calibre12"/>
„Velí ti Télemachos, bys, rozumná Eurykleio,<br class="calibre12"/>
veřeje přilehlé těsně šla u ženské komnaty zavřít.<br class="calibre12"/>
Kdyby snad některá z žen buď sténot mužů neb dusot<br class="calibre12"/>
slyšela z komnaty naší, ať žádným způsobem nejdou<br class="calibre12"/>
ze dveří ven, než při práci své ať zůstanou zticha!“<br class="calibre12"/>
&#160;&#160;&#160;&#160; Takto se vyslovil k služce, a rozkaz byl vykonán mlčky.<br class="calibre12"/>
Rychle šla komnatu zavřít, jež vhodná k bydlení byla.<br class="calibre12"/>
&#160;&#160;&#160;&#160; Potichu Filoitios pak odkvapil z komnaty mužské<br class="calibre12"/>
uzavřít příchod dvorem, jenž kolem byl ohrazen pevně.<br class="calibre12"/>
Ležel tam v podloubí dvora kus provazu z prohnuté lodi,<br class="calibre12"/>
z byblu. Tím přivázal vrata a potom vrátiv se dovnitř,<br class="calibre12"/>
na židli, se které povstal, se potom posadil opět,<br class="calibre12"/>
zíraje na Odysséa.</p>

<p class="mlpversehomer">&#160;&#160;&#160;&#160; &#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;Ten lučiště obracel
v rukou,<br class="calibre12"/>
toče jím na všecky strany a zkoumaje semo i tamo,<br class="calibre12"/>
není-li rozžráno červy, když Odysseus z domu byl vzdálen.<br class="calibre12"/>
&#160;&#160;&#160;&#160; Takto pak pravil ten onen a na svého pohlédl druha:<br class="calibre12"/>
„Jaký to zkoumač luku — jak poťouchlý — z něho se vyloup!<br class="calibre12"/>
Že on v domově svém má také takový ležet!<br class="calibre12"/>
Či by si podobný chtěl snad zhotovit? Kterak jím v rukou<br class="calibre12"/>
otáčí semo i tamo — ten poběhlík v špatnostech zběhlý!“<br class="calibre12"/>
&#160;&#160;&#160;&#160; Jiný takto zas děl z těch mládců zpupnosti plných:<br class="calibre12"/>
„Jenom ať takový zdar jej potká v životě jeho,<br class="calibre12"/>
jakože on, ten dědek, kdy takové lučiště napne!“<br class="calibre12"/>
&#160;&#160;&#160;&#160; Taková byla jich slova.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Však Odysseus důvtipné mysli,<br class="calibre12"/>
hned jak lučiště zdvihl a zevšad prohlédl dobře —<br class="calibre12"/>
jako si pokaždé muž, jenž loutny a zpěvu je znalý,<br class="calibre12"/>
lehounko natáhne strunu a napne ji na nový kolík,<br class="calibre12"/>
tětivu z ovčího střeva si na obou připevně koncích,<br class="calibre12"/>
tak ten veliký luk též Odysseus lehounko napjal.<br class="calibre12"/>
Potom tětivu chopil a pravou rukou ji zkoušel:<br class="calibre12"/>
krásný vydala tón, jsouc vlaštovce podobna hlasem.</p>

<p class="mlpversehomer">&#160;&#160;&#160;&#160; V ženiších veliký žal byl probuzen. Všechněm tu
rázem<br class="calibre12"/>
pobledla tvář.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Dal znamení Zeus svým zahřměním silným.<br class="calibre12"/>
&#160;&#160;&#160;&#160; Zaplesal Odysseus slavný, jenž tolik zápasů přestál,<br class="calibre12"/>
že mu syn lstivého Krona tím zahřměním znamení dává.<br class="calibre12"/>
Rychlý tu uchopil šíp, jenž ležel na stole před ním,<br class="calibre12"/>
vyňatý. Ostatní střely až dosud ve vnitřku toulce<br class="calibre12"/>
vězely. — Za krátký čas jich Danajci zakusit měli.<br class="calibre12"/>
Luk ten za ohbí chopil a strunu i zářezy táhl,<br class="calibre12"/>
na židli, na které seděl, a vypustil s lučiště šipku,<br class="calibre12"/>
přímo jí před sebe míře. I nechybil sekyry žádné.<br class="calibre12"/>
Naopak, otvorem prvním a všemi pak prolétl veskrz<br class="calibre12"/>
těžký, kovaný šíp.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Pak pravil k synovi takto:<br class="calibre12"/>
„Télemachu, ten cizák ti nikterak nedělá hanbu,<br class="calibre12"/>
v domě jsa tvém. Já cíle se nechybil. Též jsem se dlouho<br class="calibre12"/>
nepachtil napjetím luku. Mám pevnou doposud sílu,<br class="calibre12"/>
ne jak ženiši tady mne pořád nectí a haní.<br class="calibre12"/>
&#160;&#160;&#160;&#160; Avšak nyní je čas již večeři Achaiům strojit,<br class="calibre12"/>
dokud je den, však potom je čas též jinak se bavit,<br class="calibre12"/>
zpěvem a varyta hrou, neb tyto jsou okrasou kvasu.“</p>

<p class="mlpversehomer">&#160;&#160;&#160;&#160; Řekl a obrvím kývl.<br class="calibre12"/>
&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160; Tu ostrým se opásal mečem<br class="calibre12"/>
milený Télemachos, jejž božský Odysseus zplodil,<br class="calibre12"/>
kopí do ruky chopil a potom se postavil otci<br class="calibre12"/>
u samé lenošky po bok, jsa lesklou opatřen zbraní.</p>

</div>
</body>
</html>