---
title: ZPĚV XIII
contentType: prose
---

<section>

## Faiéci dovezli Odysséa do jeho vlasti na ostrov Ithaku

Pravil, i umlkli všichni a úplné nastalo ticho  
v králově komnatě stinné, a kouzelný pojal je dojem.

     Na to zas Alkinoos mu odvětil těmito slovy:  
„Poněvadž, Odyssée, jsi v dům můj s kovovým prahem,  
s krytem vysokým, přišel, již nebudeš od cíle zahnán,  
nýbrž vrátíš se domů, když tolik jsi zakusil útrap.  
Já však každému z vás teď velím a toto mu pravím,  
kteří jiskrné víno v mém paláci pijete denně,  
dávané starším lidu, a slýcháte pěvcovu píseň:  
Obleky již náš host má složeny v hlazené truhle,  
rovněž i zlaté skvosty a veškery ostatní dary,  
které faiéčtí rádci mu sem již přinésti dali.  
Teď však velkou trojnož a také kotel mu dejme,  
muž jak muž, vždyť každý si z nás zas sebere z obce  
náhradu, neboť je těžké, by dary kdo ze svého dával.“  
     Takto děl Alkinoos, a návrh všechněm se líbil.  
Ti se již rozešli domů, a každý se uložil k spánku.

     Zora když, s jitrem se rodíc, se zjevila růžovoprstá,  
v loď mu ty nádoby nesli, jež bývají ozdobou mužů.  
Vladař bujaré síly je s péčí pod příčky vložil,  
samoten kráčeje lodí, by nemohly lodníkům vadit,  
až budou loď svou hnáti a kvapem mávati vesly.  
Šli pak v královský palác, by pomohli chystati hody.  
Vladař bujaré síly jim kázal zabíti krávu  
Diovi v temných mračnech, jenž panuje nad celým světem.  
Spálili ze stehen maso a skvostné slavili hody,  
sedíce, radostni v duších, a božský pěvec jim zpíval  
Démodokos, jenž v lidu byl ctěn.  
             Však hrdina přece  
k slunci, jež zářilo jasně, svým zrakem se obracel často,  
přeje si, aby už zašlo — vždyť odplout velice dychtil.  
     Jako si rolník přeje, by pojedl, kterému hnědí  
býkové po celý den pluh pevný úhorem táhnou,  
on pak s radostí zří, jak zapadá sluneční světlo,  
ježto je k večeři čas, vždyť nohy mu klesají v chůzi,  
stejně byl Odysseus rád, když zapadlo sluneční světlo.

     Tu již nemeškal déle a pravil k Faiékům plavcům,  
avšak ke králi zvlášť svou řečí se obrátil takto:  
     „Vladaři velikomocný a nad lidi veškery slavný,  
ulijte, zdrávi tu buďte, a bezpečný průvod mi dejte!  
Konečně splněno jest, čeho milé srdce si přálo,  
průvod i milé dary, jež račte mi, nebeští bozi,  
požehnat milostí svou! Ó kéž, až vrátím se domů,  
bezvadnou naleznu choť, své milé živy a zdrávy!  
Vy pak s bohem tu buďte a všemožnou radostí blažte  
manželky z mládí a dítky, a bohové račte vám dáti  
všemožný zdar, kéž žádná strast vás nestíhá v zemi!“  
     Řekl, a všichni tu řeč hned schválili, každý byl pro to,  
aby byl vypraven host, jenž patřičná promluvil slova.

     Vladař bujaré síly se ke svému héroldu ozval:  
„Měsidlo, Pontonoe, teď naplň a v komnatě všechněm  
rozdej lahodné víno, ať modlitbu Diovi otci  
vzdáme a milého hosta ať do země otcovské pošlem!“  
     Řekl, a Pontonoos jim chutné namísil víno.  
Potom je po řadě všem hned roznesl, oni pak v oběť  
ulili blaženým bohům, co sídlí na nebi širém,  
každý se svého místa.  
             Tu vstávaje Odysseus slavný,  
chopil dvouuchý pohár a kněžně jej do ruky dával,  
potom se ozval takto a pravil perutná slova:  
„Šťastna tu, královno, žij čas veškeren, až by tě jednou  
stáří stihlo a smrt, jež ovšem jsou společny lidem!  
Já však domů již půjdu. Ty šťastna se v paláci raduj  
z národa, milých dítek i z vladaře Alkinoa!“  
     Pravil tak Odysseus slavný a přes práh komnaty přešel.

     Vladař bujarých sil s ním poslal hérolda svého,  
aby mu k mořskému břehu a k rychlé lodi byl vůdcem,  
Áréta zároveň s ním též služebné poslala ženy,  
jednu, jež sukni a plášť, jež vyprány byly, mu nesla,  
s ní pak poslala druhou, by nesla mu truhlici pevnou,  
krmě a rudé víno mu třetí do lodi nesla.  
     Ale když k rychlé lodi a k hladině mořské již sešli,  
rychle to přijali od nich a v duté složili lodi  
statní průvodci jeho, i veškero jídlo a nápoj,  
potom prostřeli plátno a dali mu koberec k tomu  
na krytbě duté lodi, by nerušen na zádi mohl  
spát.  
           Rek sám tam vkročil a ihned si ulehl k spánku,  
mlčky. Hned po dvou mužích si k veslovým kolíkům sedlo  
v řadách, když vytáhli lano, jež v pobřežním kameni tkvělo.  
Plavci se skláněli nazad a veslem vířili vodu.  
     Ihned sílivý spánek se snášel na jeho víčka,  
pevný, nanejvýš libý, a nejblíž podobný smrti.

     Nejinak na rovném poli, kde čtverospřež komoňů hřebců  
společně vyrazí vpřed, jsouc šlehána údery bičů,  
vysoko zvedá hřbety a kvapem dráhu si razí,  
tak se i korábu záď jim zdvihala, vzadu pak velká  
vlna se bouřila vrouc, jež kypěla v hučícím moři.  
Nerušen letěl koráb a trvale; krouživý sokol,  
nade vše rychlý pták, tak rychle by sotva byl letěl.  
Loď tak letěla kvapně a mořské brázdila vlny,  
nesouc hrdinu muže, jenž moudrostí bohům byl roven,  
který bez počtu běd již vytrpěl, trudě se v duši,  
zápasy sváděje s muži a strašnými vlnami pluje.  
Teď však pokojně dřímal, vše útrapy vypustiv z mysli.

     V době, kdy přejasná hvězda se zjevila, kterážto nejvíc  
s jitrem se rodící Zory svým východem zvěstuje světlo,  
tehdy se k Ithace loď již blížila, hladinu brázdíc.

     Forkýna, mořského kmeta, se rozkládá v ithacké zemi  
jakási zátoka mořská: dvé vyčnělých břehů a srázných  
vybíhá naproti sobě a k zátoce mořské se kloní,  
o něž příboje vln, jež bouřné zdvihají větry,  
lámou se na straně vnější, však uvnitř i bez lana jist jest  
koráb pokrytý pevně, když dopluje přístavu cíle.  
     Na samém zátoky konci jest oliva podlouhlých listů,  
poblíže ní jest viděti sluj, jest rozkošná, tmavá,  
svaté to bydliště nymf, jež vodní víly se zovou.  
Ve sluji měsidla stojí a dvouuché kamenné džbány,  
ve kterých včeliček roj jim medovou potravu strojí.  
Jsou tam i kamenné stavy, a předlouhé, na kterých nymfy  
roucha, jež nachová jsou, tam tkávají — hotový zázrak.  
Jsou tam i živé zdroje, a dva jsou do sluje vchody:  
k severu jeden je z nich, jímž lidé vcházeti mohou,  
jižní vchod jen pro bohy jest — jím nemůže vstoupit  
žádný smrtelný muž — jen bohům tudy je přístup.  
V přístav, jejž znali už dřív, loď vehnali.  
             K suché tu zemi  
kvapně se přihnal koráb a téměř do půle délky  
vyjel na suchou zem — vždyť tací jej veslaři hnali.  
     Vyšli pak z přepevné lodi a vystoupše na suchou zemi,  
nejprve Odysséa i s plátnem a pokrývkou skvostnou  
z dutého korábu zdvihli a pak jej vynesše na souš,  
složili na břehu v písku, an hlubokým spánkem byl zmožen.  
Potom i poklady zdvihše, jež dali mu Faiéci statní,  
když se již k domovu chystal, jak přála si srdnatá Pallas,  
ke kmeni olivy, na zem, je hromadně složili všecky,  
poněkud od cesty dále, by z lidí pocestných někdo,  
přijda, ho neobral o vše, než hrdinu opustí spánek,  
sami se k domovu zpět zas vraceli.  
                       Zemětřas vládce  
nepustil z paměti hrozbu, jíž rekovi rovnému bohům  
rozhněván pohrozil dřív.  
             Teď zkoumal Diovu vůli:  
„Budoucně, otče ty Zéve, už nebudu požívat pocty  
ve sboru nesmrtných bohů, když nectí mne smrtelní lidé,  
Faiéci, jejichžto rod přec pochází z plemene mého.  
Vždyť jsem já přec myslil, že Odysseus vrátí se domů  
teprv po mnohých strastech — já nechtěl vzíti mu zcela  
návrat, který’s mu sám byl přislíbil, přikývnuv hlavou.  
Ti teď na rychlé lodi jej spícího vezouce mořem,  
složili v Ithace na břeh a skvostné dali mu dary,  
hojnost zlata i bronzu a tkaná mu přidali roucha,  
tolik, co ze samé Tróje by Odysseus nedobyl nikdy,  
byť se i ve zdraví vrátil a dostal z kořisti podíl.“

     Kronovec, sběratel mraků, mu na to dal odpověď tuto:  
„Podivno, Zemětřase, ty přemocný, co jsi to řekl?  
U bohů v neúctě nejsi! — To nikterak! Není to možno!  
Nejstarší, nejlepší bůh přec nemůž’ být zlehčován nectí!  
Pakli ti některý člověk, jsa sveden silou a mocí,  
nevzdává čest, máš úplnou moc, byť pozděj, se pomstít.  
Udělej, jakkoli chceš, jak tvému se zlíbilo srdci!“  
     Zemětřas Poseidáón mu na to zas odvětil takto:  
„Hned bych to, vladaři mraků, byl udělal, jak jsi to řekl,  
já však vždycky mám strach z tvé nevole, jíž se chci vyhnout.  
Avšak _teď_ jsem rozhodnut již. Já překrásný koráb,  
plovoucí z výpravy zpět, jim rozbiji na mlžném moři,  
aby už ustali jednou a přestali voziti lidi,  
město pak s obou stran jim velkým pohořím sevru.“

     Kronovec, sběratel mraků, mu na to dal odpověď tuto:  
„Takhle to, milý bratře, jak myslím, nejlépe bude:  
Až již veškeren lid ten koráb uvidí z města,  
kvapící vpřed, hned v kámen jej změň již nablízku souše,  
podobný rychlé lodi, by nad tím trnuli lidé,  
město pak s obou stran jim velkým pohořím sevři!“

     Zemětřas Poseidáón, jak uslyšel výpověď tuto,  
ihned k Scherii šel, jež Faiékům rodnou je vlastí,  
čekaje. Nablízku loď vtom připlula, hladinu brázdíc,  
střelhbitě puzena vpřed.  
             K ní přistoupiv Zemětřas vládce,  
skalinu učinil z lodi a vespod ji upevnil na dně,  
shora ji udeřiv dlaní, a opět potom se vzdálil.

     Oni tam perutnou řeč, druh ke druhu, mluvili spolu,  
Faiéci s dlouhými vesly a mořskou proslulí plavbou.  
Takto pak pravil ten onen a na svého pohlédl druha:  
„Nastojte! Kdopak tu loď nám spoutal na moři v běhu,  
kdy se už vracela domů? Vždyť bylo ji úplně vidět!“  
     Tak tam mluvil ten onen, však nevěděl, co se to stalo.

     Ale tu Alkinoos k nim promluvil těmito slovy:  
„Aj, toť dávná věštba mě nyní postihla právě:  
Otec často mi říkal, že Poseidon zanevřel na nás,  
poněvadž všechněm lidem jsme bezpeční průvodci mořem.  
Pravil, že nastane den, v němž překrásný faiécký koráb  
plující z výpravy zpět nám rozbije na mlžném moři,  
město pak s obou stran nám velkým pohořím sevře.  
Takto mi kmet ten pravil, a teď se to splňuje všecko.  
Pročež nyní se tím, jak poradím, spravujme všichni!  
Přestaňte převážet již, ať kdokoli v budoucnu přijde  
z lidí do města k nám!  
             Teď dvanáct vybraných býků  
zabijme Poseidonu, zda chtěl by nám milostiv býti,  
město pak s obou stran nám nesvíral pohořím velkým!“  
     Pravil, je pojala hrůza, i počali chystati býky.

     Tak se tam modlili všichni a prosili vladaře moře  
národa faiéckého i vládci i vůdcové lidu,  
stojíce okolo žertev.

</section>

[^1]: Laichterova sbírka krásného písemnictví XI. _Povídky_ Bjørnstjerna Bjørnsona. Řada II. Str. 171.

[^2]: A. Roemer v _Homerische Aufsatze_ 1913 dovozuje, že Odysseia má ráz demokratický a dělnický a že byla určena drobnému lidu, nikoli šlechtě.

[^3]: Dojem tento mění se v jistotu, jestliže uvážíme některá místa v Odysseii:

Když služka Eurykleia spatřila pobité ženichy, chtěla jásat, ale Odysseus ji zakřikl těmito slovy (XXII):

„V duši jen, stařenko, plesej, buď zticha a nejásej hlasně!  
Nebyl by pobožný čin chtít jásat nad smrtí mužů!  
_Tyto zde božská vůle a hrozné zhubily činy_,  
neboť nectili nikdy ni jednoho z pozemských lidí,  
ať byl dobrý, ať zlý, ať kdokoliv mezi ně přišel.  
_Proto teď za svou zpupnost jsou stiženi hanebnou smrtí!_“

Odysseus to zřejmě prohlašuje, že ne on, nýbrž bohové potrestali ženichy za jejich hrozné činy. Sebe pokládá za nástroj vyšší vůle božské.

Kdo by si nevzpomněl vznešených slov, která Svatopluk Čech vkládá do úst Janu Žižkovi po vítězné bitvě na hoře Vítkově: „Milí bratří! Nechvaltež mne, ale chvalte toho, jehož jsme my všichni pouhými nehodnými nástroji. Milostivý Bůh povalil slabou rukou naší nepřátele své i naše, protivníky pravdy svaté a našeho jazyka českého i slovenského. Pán všemohoucí, svatá naše záštita, porazil a zetřel mrzkou pýchu jejich. Jemu buď proto čest a chvála na věky věkův amen!“ (Sebrané spisy Sv. Čecha, IX. Výlety, str. 325).

Když byli všichni ženichové pobiti, tu hérold Medón prosil Odysséa za slitování. Odysseus mu dal milost a pravil (XXII):

„Neboj se nic! Můj syn již zachránil tebe a spasil,  
abys v duši to poznal a také jiným to řekl,  
_kterak šlechetný čin jest mnohem lepší než špatný,_“

tj. za špatné činy lidé bývají stiženi trestem, za dobré odměnou.

K Athéně pravil bůh Zeus (XXIV):

„Nebyl-li úmysl ten kdys _vymyšlen od tebe samé_,  
jednou že Odysseus přijde a všecky ty ženichy ztrestá.“

Slova ta dokazují zřejmě, že pomsta stala se řízením božím.

Tato místa jsou důkazem, že básník podložil své básni ideu o vině a trestu a provedl ji na konkrétním případě, tj. na zpupných ženiších.

[^4]: Vizme, co praví starý král Láertés cizinci (Odysséovi), když se ho tázal, zdali tato země jest Ithaké (XXIV):

„Ovšem, jest to ta země, ó cizinče, po níž se tážeš,  
_avšak násilný lid, pln zpupnosti, nad ní teď vládne._“

Slovy těmi zřejmě jest naznačena anarchie, která za nepřítomnosti královy v zemi nastala.

Na sněmu ithackém starý šlechtic Aigyptios si stěžuje (II), že

„dosud tu nebylo sněmu ni porady občanů starších

_od dob, co Odysseus slavný se vzdálil na dutých lodích_“  
a žehná tomu, kdo sněm svolal.

I národ tedy cítil, že státní život Ithačanů vyšinul se po odchodu Odysséově z obvyklých kolejí.

Z těchto míst je vidět, že básník měl na mysli též ideu státní.

[^5]: Píšeme obšírněji o Télemachii nejen proto, že bývá vyhlašována za část později přidanou od cizího básníka, nýbrž i proto, že pochopením této části lze pochopit celek.

[^6]: Zpěv II, III a IV.

[^7]: Zpěv VII, VIII a IX.

[^8]: Zpěv IX, X, XI a XII.

[^9]: Zpěv X, XI.

[^10]: Zpěv XI.

[^11]: Zpěv XI, XII.

[^12]: Zpěv XV, XVI.

[^13]: Zpěv XVII–XXIII.
