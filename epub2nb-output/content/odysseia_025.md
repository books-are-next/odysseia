---
title: ZPĚV XIV
contentType: prose
---

<section>

## Odysseus u pastýře Eumaia

Odysseus z přístavu vyšel a kráčel po drsné stezce  
krajem lesnatým vzhůru, kde Pallas mu udala sídlo  
vzorného pastýře vepřů, jenž nejvíc o jeho jmění  
pečoval ze všech sluhů, jež Odysseus slavný si získal.  
     Shledal, jak v předsíni sedí.  
             Kol dokola celého dvorce  
vysoká ohrada stála, a zevšad bylo ji vidět,  
velice krásná a velká, kol dokola, kteroužto vepřům  
pastýř o sobě sám, když pán byl v cizině vzdálen,  
zbudoval bez své paní, i Láerta, starého krále,  
z kamenů přivlečených, jež trním obsázel kolem.  
Zvenčí pak, se všech stran, tam řadou navrážel kolů  
dubových, hustých a četných, s nichž tmavou oloupal kůru.  
Uvnitř ohrady dvorní pak dvanáct prasečích chlévů  
postavil za nocleh vepřům, a jeden druhému blízko.  
Padesát s mláďaty prasnic, jež na zemi líhají s nimi,  
v každém zavřeno měl, však před chlévy líhali kanci,  
skrovnější mnohem než dřív — jich počet byl zmenšován hody  
ženichů rovných bohům, jimž pastýř posílal denně  
po každé nejlepší kus, jejž z tučných vybíral vepřů.  
Na tři sta šedesát vepřů mu tenkrát zbývalo ještě.  
     Podobní divokým šelmám mu při stádech líhali čtyři  
psové, jež pastucha sám byl vychoval, pastuchů vůdce.  
     Hovězí řezal kůži, jež úhledně barvena byla,  
robě si na nohy své z ní opánky.  
             Pastýři druzí  
každý na pastvu jinam se vzdálili se stády vepřů,  
tři, však čtvrtého z nich dnes do města, donucen, poslal,  
aby tam zahnal vepře a ženichům nadmíru zpupným  
odevzdal, aby jej skláli, a chtíč se jim ukojil masem.

     Najednou Odysséa však spatřili štěkaví psové,  
spustili řev, jak vrhli se naň — však hrdina rázem  
odhodil hůl svou na zem a honem si z chytrosti sedl.  
     Tenkrát by pohromu zlou byl zakusil — ve vlastním dvoře!  
Pastýř však chvatným krokem se mžikem rozehnal za psy,  
vyběhnuv z předsíně v dvůr, až kůže mu vypadla z ruky.  
Hlasitě vykřikl na psy a zahnal je na všecky strany,  
házeje kamením četným.  
                 Pak pravil k pánovi toto:  
     „Starochu, bezmála již bys býval rozsápán od psů,  
náhle, a pak bys jistě mě hojnou zasypal hanou!  
Dost již bolů a stenů mi bohové nebeští dali!  
Pro pána rovného bohům tu lkám, pln stesku a nářku,  
sedě tu chovám vepře, a pro cizí lidi je krmím,  
k hodům, ale můj pán, snad nemaje dáti co do úst,  
u lidí cizí řeči se plahočí zemí a městem,  
je-li kde naživu ještě a vidí sluneční světlo.  
     Pojď však a do chýše mé teď pospěšme, abys i ty zas,  
jakmile jídlem a vínem se ve své občerstvíš duši,  
řekl mi rodiště svoje, a kolik’s vytrpěl strastí.“

     Pravil pastucha vzorný a napřed do chýše kráčel,  
uvnitř pak sednout ho zval, když husté mu podestřel chrastí,  
z divého huňáče kozla pak prostřel na chrastí kůži,  
vlastní to pokrývku svou.  
             Měl radost Odysseus z toho,  
že jej přijal tak vlídně, a takto pak promluvil k němu:  
„Zeus ti dej, hostiteli, i druzí nesmrtní bozi,  
čeho si nejvíc přeješ, že s takou’s mě ochotou přijal!“

     Eumaie, pastucho vepřů, zas takto’s mu odvětil na to:  
„Hoste, vždyť nelze mi přec, byť přišel i nad tebe horší,  
hostovi odepřít poctu, vždyť od Dia zajisté všichni  
hosté i žebráci jsou — jim dar, byť malý, však milý,  
můžem my sluhové dát — vždyť takhle to s čeledí bývá,  
která vždycky má strach, když nad ní pánové vládnou  
mladí — a vladaři mému byl božstvem zamezen návrat!  
Ten by mě choval s péčí a ještě mi majetek přidal,  
pole a obytný dům, též manželku dal by mi sličnou,  
jako to laskaví páni svým sluhům zpravidla činí,  
když jim pracují pilně a bůh jich konání žehná,  
jakož i konání mému je žehnáno, jemuž jsem oddán.  
Proto mně zestárlému můj pán by dal odměnu hojnou.  
Zhynul však už.  
             Nechť náhlý pád rod Helenin stihne,  
rod to, jenž mnohým mužům už dávno byl podkosil údy:  
Odplulť Agamemnonu též Odysseus urážku pomstít  
do Tróje s krásnými koňmi, by válčil s národem trójským.“

     Toto mu Eumaios pravil a pásem rychle si sukni  
sepjal a do chlévů šel.  
             Tam selat měl zavřena stáda.  
Dvě tam selata vybral a k jídlu je zařízl obě,  
ožehl, na drobno zkrájel a na rožně nabodl kusy,  
potom je opekl všecky a předložil hostovi svému,  
horké ještě i s rožni a ječnou je posypal moukou.  
Potom i sladké víno mu mísil v dřevěné číši.  
Sám si mu naproti sedl a takto jej pobízel k jídlu:  
„Jez jen nyní, ó hoste, co služebník podati může,  
podsvinče, krmený vepř jen ženichům jídlem tu bývá,  
kteří na boží tresty a šetření nemyslí nikdy.  
Každý však násilný čin jest nemilý blaženým bohům,  
kteří práva si váží a řádného jednání lidí.  
Vždyť přec i nepřítel sám, muž zpupný, který by vpadl  
někam do cizí země, a Zeus by mu kořisti dopřál,  
ihned vrací se domů, jak lodi si naplní zbožím,  
neboť před boží mstou též jemu strach do duše padá.  
     Tito však vědí as něco a hlas snad slyšeli boží  
o jeho žalné smrti, že o choť se ucházet nechtí  
řádně ni odejít domů k své rodině, nýbrž tu zpupně  
s klidem majetek pánův jen mrhají bez šetrnosti:  
Kolik nocí a dní jest od Dia do roka dáno,  
nikdy tu po jednom kuse, neb po dvou, nevelí zabít,  
víno pak čerpají stále a pořád jím plýtvají zpupně.  
     Ovšemže majetek ten jest nesmírný, nižádný jiný  
šlechtic nemá ho tolik, co na tmavé pevnině bydlí,  
žádný v Ithace samé — ni dvacet souhrnem pánů  
nemá takého jmění.  
             Nuž já ti je vyložím řádně:  
Dvanáct hovězích stád má na souši, tolikéž ovčích,  
tolikéž vepřů a koz, jež všecky mu porůznu pasou  
na souši hlídači cizí i vlastní pastýři jeho.  
Zde pak jedenáct stád se mu celkem porůznu pase,  
kozích po kraji břehu, a střehou jich mužové zdatní.  
Každý pak z nich, den ze dne, jim po jednom přihání kuse,  
který z tučných koz jim jeví se nejlepším ze všech.  
Já, jenž tuhle těch vepřů zde pořád střehu a chráním,  
musím vždy nejlepší kus jim vybrat a do města poslat.“  
     Řekl — on horlivě pil své víno a pojídal maso,  
hltavě, ale byl tiše a chystal ženichům zkázu.

     Když pak už pojedl dosti a pokrmem občerstvil ducha,  
pohár, z kterého píval, mu pastýř dolil a podal,  
plný až po samý vrch — rek přijal to, těše se v srdci,  
potom se ozval takto a pravil perutná slova:  
„Příteli, kdopak je ten, jenž koupil tě z vlastního jmění,  
muž tak velice mocný a bohatý, jako mi pravíš?  
Tvrdíš, že Agamemnonu chtěl zjednati pomstu a zhynul.  
Řekni to jen! Snad poznal bych jej, když takový býval,  
neboť je Diovi známo i druhým nesmrtným bohům,  
mohu-li o něm dát zvěst, když tolik jsem po světě bloudil.“

     Jemu zas pastýř vepřů dal odpověď, pastuchů vůdce:  
„Starochu, ničí zpráva, kdo světem bloudě sem přijde,  
nenajde u choti víry, ni jejího milého syna.  
Lid totiž potulný mluví, jsa potřeben jídla a šatu,  
zbůhdarma, nejdeť mu o to, by podal pravdivou zprávu.  
Kdokoli na bludných cestách kdy do obce ithacké přijde,  
předstoupě před paní mou, jí žvatlá šalebné zprávy.  
Ona ho přijme a hostí a po všech věcech se táže,  
při čemž žalostně vzdychá a s víček slzy jí kanou,  
jako to u žen bývá, když manžel v cizině zemře.  
     Honem nějakou báj bys také si, starochu, smyslil,  
kdyby jen sukni a plášť chtěl někdo ti za oděv dáti.  
     Jemu však rychlí psové neb dravé ptactvo již asi  
s kostí strhali kůži, a duše mu vylétla z těla,  
nebo snad od mořských ryb byl pohlcen, kosti pak jeho  
někde as na břehu leží a kryty jsou hromadou písku.  
Tak tam nalezl smrt, svým přátelům po sobě žalost  
zůstavil všem, však nejvíce mně, vždyť nenajdu nikde  
pána tak dobrého srdce, ať kamkoli na světě přijdu,  
kdybych i k vlastnímu otci a mateři domů se vrátil,  
kde jsem se nejprv zrodil, a oni mě pěstili sami.  
Přec však ni pro ně tak nelkám, ač přál bych si z celého srdce  
spatřit je na vlastní oči a žít zas v otcovské zemi,  
jako mě po pánu mém, jenž pryč jest, pojímá touha.  
     Věru i jménem ho zvát mám ostych — třeba tu není,  
neboť mě miloval vřele a starostliv o mne byl v srdci.  
Proto i baťuškou svým jej nazývám, třeba byl vzdálen.“

     Jemu děl Odysseus slavný, jenž tolik zápasů přestál:  
„Poněvadž popíráš vůbec a připustit nechceš, můj milý,  
že by kdy přišel domů — tvé srdce jen nerado věří —,  
nechci to tvrdit jen tak, než přísahou ztvrdím, že jistě  
Odysseus vrátí se domů, a odměnou za tuto zprávu —  
hned však, jakmile on zas do svého domu se vrátí —  
dáš mi pak sukni a plášť, ať pěkně si oděju tělo.  
     Dřív bych ničeho nevzal, ač velmi jsem potřeben šatů.  
Vždyť jak Hádova brána se taký člověk mi hnusí,  
který z pouhé nouze by tlachal šalebné zprávy.  
Z bohův obzvláště Zeus buď svědkem a hrdinského  
vládyky pohostný stůl, též ohniště, k němuž jsem přišel,  
jistěže splní se všecko, co nyní tuto ti pravím:

     _Tohoto samého roku se vrátí Odysseus domů!  
Zatím co nynější měsíc už zachází, nastává nový,  
domů se opět vrátí a pomstí se nad každým strašně,  
kdo mu tu manželku jeho i statného znectívá syna.“_

     Eumaie, pastucho vepřů, zas takto’s mu odvětil na to:  
„Nedám ti tedy ni já tvou odměnu za dobrou zprávu.  
Nikdy se Odysseus k nám již nevrátí! —  
             Raději klidně  
pij! — Teď na jinou věc zas mysleme! Nikdy už o tom  
nemluv!  
             Ve hrudi mé jest nadmíru sklíčeno srdce,  
kdykoliv o drahém vládci kdo učiní nějakou zmínku.  
Stranou však přísahu tvou teď nechejme!  
              Kéž by se vrátil  
Odysseus náš, jak přeji si já, choť Pénelopeia,  
Láertés věkem starý i syn jeho podobný bohům!  
     Nyní zas pro Télemacha, jejž vládyka Odysseus zplodil,  
trvale lkám. —  
             Když bozi mu vzrůst jak stromečku dali,  
když jsem už naději míval, že nebude v národě menší,  
než byl milený otec, jsa vzrůstem i krásou mu roven,  
tehdy mu některý bůh zas pomátl rozvážnou mysl,  
neb snad některý člověk: onť odplul po otci pátrat  
do Pylu posvátného, a zpupní ženiši po něm  
pasou, až vracet se bude, by zmizelo Arkeisia,  
bohům rovného, plémě — by z Ithaky zmizel i s jménem.  
O něm raději však již nemluvme — zhyne či ujde  
zhoubě, a pravici svou syn Kronův mu k ochraně vztáhne.  
     Nyní však, starý muži, mi vypravuj o vlastních trudech!  
Také tohle mi řekni, a pravdivě, abych to věděl:  
Kdopak a odkud jsi rodem? Kde město a rodiče tvoji?  
Která byla to loď, v níž připlul jsi? Kterak tě plavci  
přivezli v ithackou zemi? A kýmže se pyšnili býti?  
Neboť nemyslím přec, že’s přišel na ostrov pěšky.“

     Důvtipný Láertův syn zas těmito odvětil slovy:  
„Já ti to povím tedy a skutečnou pravdu ti řeknu.  
Kdybychom na dlouhý čas všech jídel zásobu měli,  
k tomu i sladkého vína, a kdybychom ve vnitřku chýše  
seděli při hodech klidně a jiní dělali práci,  
potom i celý rok bych mohl ti vyprávět snadno.  
Přece však všech svých běd bych nemohl úplně vyčíst,  
co jsem všelikých strastí už vytrpěl po vůli boží.  
     Rodem pocházím z Kréty, jak pyšním se, z prostranné země,  
otec byl zámožný muž — však jiní ještě a četní  
synové zrozeni byli a vzděláni v obydlí našem,  
praví a z manželky řádné. — Mě koupená zrodila matka,  
vedlejší choť, však stejně mě ctil jak syny své pravé  
Kastor, Hylakův syn. Jak pyšním se, z něho jsem zrozen,  
který v lidu jak bůh byl tenkrát na Krétě vážen  
pro svůj blahobyt, jmění, a pro své proslulé syny.  
Avšak konečně přec jej zavlekly sudičky smrti  
v Hádův pochmurný dům.  
             Pak statek si rozvrhli v díly  
zpupní synové jeho a losem se dělili o něj.  
Mně však dali jen málo a obydlí přidali k tomu.  
     Já však pojal jsem choť, jež z lidí zámožných pošla,  
získav ji přednostmi svými — já nijak jsem ničemný nebyl,  
také ne zbabělý v boji — teď ovšem zbaven jsem všeho.  
     Již jen strnisko zříš, však bývalé poznáváš, tuším,  
vlastnosti mé — teď množství běd jsem velikým svírán.  
     Ovšemže odvahu velkou mi Arés i Athéna dali,  
sílu, jež rozráží voj.  
                         Když někdy jsem v zálohu vybral  
výkvět šlechtických mužů a strojil jsem odpůrcům zkázu,  
nikdy můj mužný duch v těch bojích mi nehleděl na smrt,  
nýbrž první z všech jsem s ostrým vybíhal kopím,  
každého z nepřátel hubě, kdo slabší byl v rychlosti nohou.  
     Taký jsem ve válce byl, však nikdy jsem o polní práce  
nestál ni o hospodářství, jež pěstí výborné dítky,  
nýbrž koráby s vesly mi bývaly milejší vždycky,  
bitevní vřava a šípy a oštěpy hlazené krásně,  
věci, z nichž ostatní lid má po každé velikou hrůzu.  
To mi vždy bývalo milé, jak bůh mi to do srdce vštípil.  
Každý zajisté muž má zálibu v činnosti jiné.

     Dříve než na břeh trójský jsme synové achajští vstoupli,  
devětkrát velel jsem mužstvu a korábům rychlým v plavbě  
na muže v cizích zemích a hojnou kořist jsem míval.  
Já jsem si po vůli své z ní vybíral, pozděj jsem hojný  
dostával díl — můj bohatl dům.  
             Z té příčiny brzy  
velké moci a úcty jsem nabyl v národě krétském.  
     Když mi tu výpravu trpkou syn Kronův vidoucí v dálku  
určil, v níž přemnohý muž byl zbaven života svého,  
mne též pozvali tehdáž, i slavného Ídomenéa  
koráby k Íliu vésti — a nijak nebylo možno  
odmítnout: z pomluvy strach nás tísnil velice těžce.

     Válku jsme po devět let tam synové achajští vedli,  
v desátém zbořivše město, jež patřilo Priamu králi,  
pluli jsme s koráby domů a bůh nám rozštěpil vojsko.  
Mně jen nešťastnému syn Kronův pohromu strojil.  
Měsíc jsem sám byl doma a ze svých dětí se těšil,  
ze své manželky z mládí a z majetku — ale hned potom  
zase mě podnítil duch, bych k Aigyptu podnikl plavbu,  
řádně si vystroje lodi a s průvodci rovnými bohům.  
Devět jsem vystrojil lodí, a rychle se scházelo mužstvo.

     Po šest napořád dní tam potom soudruzi věrní  
kvasili, já pak sám jsem hojný jim dobytek dával  
k oběti blahým bohům a na hody soudruhům samým.  
Sedmého sedli jsme v lodi a vypluli ze širé Kréty.  
Boreés ostrého dechu, a příznivý, poháněl plavbu,  
lehounko, jakoby proudem. Ni jediný z korábů našich  
nevzal pohromy žádné: my seděli úrazu prosti,  
zdrávi, a lodi hnal vítr a řídili kormidel správci.  
K Aigyptu krásných proudů v den pátý konečně připluv,  
prohnuté koráby své jsem zakotvil v Aigyptu vodách.

     Já sic důtklivý rozkaz jsem dával soudruhům věrným,  
na místě při lodích býti a na stráži u lodí čekat,  
potom na hlídky též jsem slídiče rozeslal všude.  
Oni však podlehli pýše a na svou se spolehše statnost,  
ihned překrásná pole šli mužům aigyptským plenit.  
Také brali jim ženy a malá robátka jejich,  
vraždíce každého muže.  
             Ryk záhy byl uslyšen v městě.  
     Ti tedy slyšíce křik, hned po ránu, s úsvitem Zory,  
přišli a celá se pláň jen hemžila mužstvem a vozy,  
leskem se třpytila zbraň.  
                         Vtom Kronovec bleskovládce  
poslal na druhy mé zlou zděšenost. — Odvahy neměl  
nikdo se postavit vstříc, vždyť zevšad nastala zhouba.  
Tenkrát přemnohý z nás byl břitkým usmrcen kopím,  
jiné zaživa vlekli, by rabské jim konali práce.  
     Avšak Kronovec sám v mé srdce mi myšlenku tuto  
vštípil: — Ó kéž bych tenkrát byl osudu došel a zemřel  
v oné aigyptské zemi, vždyť útrapy čekaly na mne!  
Přilbici kovanou krásně jsem nakvap s hlavy si strhl,  
také s ramene štít, též kopí jsem odhodil z ruky,  
sám pak před králův vůz jsem přímo se naproti vrhnuv,  
zlíbal jsem kolena králi.  
             On vyrval mě smrti a spasil,  
na svůj mě posadil povoz a odvážel — plného pláče.  
     Ovšem přemnozí z nich svým kopím se vrhali na mne,  
chtíce mě sklát, vždyť náramný hněv jim naplnil srdce.  
Avšak vladař jim bránil a strach měl z Diova hněvu,  
který je pohostný bůh, jenž na zlé skutky se horší.

     Tehdy jsem po sedm let byl v Aigyptě — přemnoho statků  
sebral jsem v aigyptském lidu, a všichni mi dávali vesměs.  
     Ale když osmý rok již nastoupil oběhem času,  
tehdáž zavítal k nám muž Foiníčan, prohnaný v šalbě,  
šejdíř, jenž přemnoho běd již napáchal na světě lidem.  
Tento mě přemluvil chytře a odvážel, až jsme se posléz  
dostali do Foiníkie, v níž dům měl a majetky svoje.  
Tamo jsem u něho zůstal až do konce plného roku.

     Když pak pořadím dnové i měsíce ke konci spěli,  
opětným oběhem roku a zase vrátily Hóry,  
na loď brázdící moře mě přibral a k Libyi cílil,  
klamnou smysliv si lež: prý lodní s ním povezu náklad.  
Zatím však hodlal mě prodat, by nesmírný výdělek získal.  
Plul jsem, donucen, s ním, ač podvod jeho jsem tušil.  
Boreés ostrého dechu, a příznivý, prostředkem moře  
koráb hnal opodál Kréty — však Zeus nám zamýšlel zhoubu.  
     Když nám v daleku Kréta již zmizela, aniž kde jakou  
vidět pevninu bylo než jenom moře a nebe,  
tehdáž Kronovec Zeus nám nad naším korábem dutým  
temné rozestřel mračno, a pod ním ztemnělo moře.  
Zároveň Kronovec zahřměl a mrštil do lodi bleskem.  
Koráb celý se zvrátil, jsa udeřen Diovým bleskem,  
sirného zápachu pln — vtom vypadli druhové z lodi.  
Oni jak rackové mořští kol černého korábu všichni  
vlnami zmítáni byli — a bůh jim zamezil návrat.  
     Avšak Kronovec sám, když v duši jsem úzkostí trnul,  
z korábu temné přídy mi stožár k zvládnutí těžký  
vložil do rukou mých, bych ze zhouby vyváznout mohl.  
Já jsem stožár ten objal a hnán jsem byl zhoubnými větry.

     Hnán jsem byl po devět dní, až v desátém, za tmavé noci,  
velká mnou zmítala vlna a přihnala k thesprótské zemi.  
Ve svou mě ochranu vzal král Feidón, thesprótský vládce,  
hrdinský, výkupné nevzav, vždyť milý rozenec jeho  
v otcův vedl mě dům: Když mdloba a zima mě zmohly,  
zdvihl mě, za ruku chopiv. Když do domu otcova přišel,  
dal mi hned sukni a plášť, v něž moje mi oblékl tělo.

     Též jsem se o pánu tvém tam dověděl: vladař mi řekl,  
že jej přijal a hostil, když vracel se v otcovskou zemi.  
Také mi ukázal skvosty, jež Odysseus po světě sebral:  
ze zlata zrobené věci, i z železa, jakož i z mědi.  
Z toho by mohl být živ též desátý potomek ještě —  
tolik pokladů vzácných měl v paláci vládcově ležet!

     Odysseus sám prý v Dódónu šel — chtělť z božího stromu,  
z dubu to s vysokým listím, se doslechnout Diovy vůle,  
jak by se vrátil domů a do žírné ithacké země,  
když tak dlouho byl pryč — ať každému zjevně, ať tajně.

     Přisáhl přede mnou samým a bohům uléval přitom,  
loď že je spuštěna v tůň, též průvodci hotovi k plavbě,  
kteří konečně již jej dovezou do milé vlasti.  
Mne však vypravil dřív, vždyť koráb thesprótský právě  
odjížděl do Dúlichia, kde hojná pšenice roste.  
Tamo on k Akastu králi mě s lodí dopravit kázal,  
pečlivě, úrada zlá však plavcům se líbila v srdci,  
abych v úplnou již byl vržen pohromu bídy.

     Když byla loď, jež brázdila tůň, již daleko břehu,  
tehdáž thesprótský lid den poroby počal mi chystat:  
     Lupiči nejdříve šat, jak plášť, tak sukni, mi svlékli,  
jiný chatrný hadr a sukni mi za oděv dali,  
plnou děr, jak vidíš to sám teď na vlastní oči.  
Večer připluli k polím zde v Ithace patrné z dálky,  
lanem krouceným pevně mě potom svázali ztuha  
na lodi pokryté pevně, pak ze svého korábu sami  
vystoupli na mořský břeh, kdež večeři narychlo snědli.  
Mne však zbavili pout těch provazů bohové sami,  
snadno.  
             Tu v bídný ten šat jsem honem si zahalil hlavu,  
kormidlem kvapně jsem slezl a k mořské hladině zticha  
přiložil hruď, pak hned jsem plul, svou obojí paží  
vesluje.  
             Za krátký čas jsem vystoupil daleko od nich.  
Tam jsem vykročil na břeh, kde houšť jest listnatých stromů.  
V ní jsem, schouliv se, ležel.  
                       Ti velmi mě proklínajíce,  
běhali kol, však ježto se přec jim neradno zdálo,  
ještě mne hledati dál, zas raděj kvapili nazpět  
k dutému korábu svému.  
             Mě ukryli bohové sami  
snadno a přivedli k chatě, v níž má své obydlí nyní  
zkušený muž, vždyť ještě mi žít jest patrně dáno.“

     Eumaie, pastucho vepřů, zas takto’s odvětil na to:  
„Ach, ty můj ubohý hoste, jak hluboce dojal’s mi srdce,  
tohleto všecko mi líče, jak’s trpěl a štván jsi byl světem!  
To však nebylo, mním, co’s vyprávěl o Odysséu  
správné, nevěřím tomu. — Nač třeba ti, když jsi tak bídný,  
lháti tak nazdařbůh?  
             Stran návratu Odysséova  
dobře to vím já sám: on všechněm se zprotivil bohům,  
zcela, že v krajině trójské mu zhynout nedali v boji,  
aneb v náručí přátel, když ke konci přivedl válku.  
Byl by mu vysoký rov lid veškerých Danaů zřídil  
k poctě, a velkou slávu by synovi v budoucnu zjednal.  
Takto však vichoru vztek jej beze vší uchvátil slávy.  
     Já však při vepřích žiju zde samoten.  
             Do města nikdy  
nechodím, ledaže někdy mi paní rozkáže přijít,  
moudrá Pénelopeia, když poselství odněkud přijde.  
     Přisedne k nám pak domácí lid, jenž na vše se táže,  
stejně kdo smutkem je sklíčen, že vladař dlouho je vzdálen,  
jako kdo cítí radost, že jmění mu bezplatně tráví.

     Nic však nechci teď já již zvěděti, na nic se optat,  
co mě kýs aitólský muž svou smyšlenkou ošálil bajkou,  
který usmrtiv muže a bloudiv po světě širém,  
přišel také k mé chýši, a já jsem ho přátelsky přijal.  
Pravil, že v krétské zemi jej u krále Ídomenéa  
lodi si spravovat spatřil, jež v bouřích mu pohromu vzaly.  
Tvrdil, že najisto přijde buď k létu neb k podzimní době  
s průvodci rovnými bohům a poklady hojné si veza.  
     Ty též, žalostný starče, když ke mně tě přivedlo božstvo,  
nechtěj snad nějakou lží se mi zavděčit, ničím mne nevnaď!  
Nemíním proto tě já přec pohostit ani tě poctit,  
nýbrž k tomu mě soucit a pohostný Kronovec vedou!“

     Důvtipný Láertův syn zas těmito odvětil slovy:  
„Tyť máš v prsou srdce, jež nějak nerado věří,  
když jsem tě přísahou svou, bys věřil mi, nemohl přimět!  
     Slyš však, my úmluvu zvlášť teď pospolu učiňme oba,  
svědky nám buďtež bozi, co v Olympu obydlí mají!  
Jestliže velitel tvůj zas do svého domu se vrátí,  
potom mi daruješ šat, dáš plášť mi a sukni a ještě  
pošleš mě do Dúlichia, kam jít se mi zlíbilo v srdci.  
Pakli se velitel tvůj již nevrátí, jakož ti tvrdím,  
lid svůj pobídni na mne a s vysoké skály mě svrhni,  
aby i jiný žebrák se chránil vymýšlet šalby!“

     Na to mu pastucha vzorný zas těmito odvětil slovy:  
„Inu, toť náramnou slávu a čest bych takto si zjednal  
u všech lidí i nyní i po všecky budoucí časy,  
kdybych tě do chýše pozval a ve všem tě pohostil řádně,  
potom však v chýši tě zabil a milý život ti odňal —  
pak se však — jakoby nic — chtěl k Diovi Kronovci modlit!  
     Teď však je k večeři čas. —  
             Než měli by doma už býti  
druhové, abychom chutné zde v chýši si zřídili jídlo.“  
Taková byla jich řeč, již navzájem mluvili k sobě.

     Vtom však vepři již přišli i mužové, pastýři vepřů.  
Ihned je zavřeli v chlévy, jak obvykle, aby si lehli:  
Náramný ozval se chrochot, když vepři již ve stáji byli.

     Avšak pastucha vzorný svým druhům hlasitě velel:  
„Přižeňte nejlepší kus, ať hostovi z dalekých krajin  
sklám jej, a sami ať také si pojíme — vždyť my se přece  
pro vepře bělostných zubů již dlouho tu trudíme prací,  
cizí pak z mozolů našich — a beze vší náhrady — tyjí.“  
     Pravil, vzal sekyru tvrdou a naštípal k topení dříví.  
Vepře tu pěti už let tam přihnali, tučného velmi,  
do chýše, k samému krbu.  
             A ovšem nespustil pastýř  
bohů s paměti své, vždyť šlechetná byla v něm mysl.  
Stříhal mu na hlavě srst, již v oběť do ohně házel,  
kancovi bělostných zubů, a ke všem bohům se modlil,  
aby se ve svůj dům již chytrý Odysseus vrátil.  
Vepře pak polenem praštil, jež, štípaje, odložil celé.  
Zhynul — hned podřízli jej, pak přižehli, ale pak rychle  
v drobné jej dělili části.  
             Pak v tučné poručil sádlo  
syrové odřezky klást, jež ze všech vykrojil údů.  
Ty tedy do ohně házel, když ječnou je posypal moukou.  
     Zkrájeli ostatní maso a na rožně nabodše kusy,  
pozorně upekli všecko a potom, stáhše je s rožňů,  
hromadně na stoly kladli.  
                         Tu vstával pastucha vepřů,  
aby je krájel v díly — onť uměl to vykonat správně.  
Nejdřív rozkrájel všecko a rozdělil na sedm dílů.  
Nymfám nejprve jeden a Hermovi, Maiinu synu,  
odložil, modle se přitom, to ostatní rozdělil druhům.  
Avšak rozsáhlý hřbet dal ku poctě Odysséovi,  
z vepře to bělostných zubů, a potěšil vládcovu mysl.

     Odysseus, důvtipný vládce, se ozval a toto mu pravil:  
„Kéž bys tak milým se stal, můj Eumaie, Diovi otci,  
jako jsi mně — když takto mě ctíš, ač taký jsem chuďas!“  
     Eumaie, pastucho vepřů, zas takto’s mu odvětil na to:  
„Jez jen, nešťastný hoste, a dobře si pochutnej na tom,  
jak to tu mám — bůh jedno nám dá, však druhé zas nedá,  
jak je to v mysli mu vhod, vždyť bohům všecko je možno.“  
     Bohům žijícím věčně pak spálil z prvotin kusy,  
zkropiv je jiskrným vínem. Pak pohár ten do ruky podal  
hostovi, záhubci měst.  
             Ten při svém poháru seděl.  
Mesaulios pak chléb jim roznesl. Tohoto sluhu  
pastýř o sobě sám, když pán byl v cizině vzdálen,  
koupil si bez své paní i Láerta, starého krále:  
od mužů Tafiů totiž jej koupil z vlastního jmění.  
Po jídlech předložených, a schystaných, zvedali ruce.  
Když pak žízeň a hlad již nadobro zahnali všichni,  
pokrmy Mesaulios zas odnesl. Z pastýřů každý  
na lůžko odcházel kvapně, jsa nasycen chlebem a masem.  
     Zlá pak a bez luny noc jim nastala: Kronovec deštil,  
prudký po celou noc vál Zefyros, deštivý vždycky.

     Tehdy k nim Odysseus pravil, chtě zkoušet pastuchu vepřů,  
zda by mu dal svůj plášť neb vyzval někoho k tomu  
jiného z čeledi své, bylť velice starostliv o něj:  
„Eumaie, nyní mě poslyš i ostatní druhové všichni!  
Něco bych rád — cos říci bych chtěl: jsemť mámivým nutkán  
vínem. I rozvážný člověk se vínem i ke zpěvu někdy  
strhnouti dá, též v bujný smích — snad dokonce v tanec,  
někdy i prohodí slovo, jež neměl vyřknouti ani.  
Když jsem tedy se s tím už vytasil, neskryju pranic:  
Kéž jsem dosud tak mlád, ó kéž má síla je pevná,  
jako když, strojíce úklad, jsme brali se pod hradby trójské.  
Átreův Meneláos a Odysseus byli nám vůdci,  
třetím vůdcem byl já, vždyť sami mě vybídli k tomu.  
     Avšak když jsme už k městu a k hradbám strmícím přišli,  
tehdáž v křovinách hustých jsme ulehli okolo města,  
v nížině rákosím kryté a pod štíty schouleni jsouce.  
Zlá pak a mrazivá noc nám nastala, neboť se přihnal  
Boreés, s oblohy sníh jak jíní na zemi padal,  
studený, ano i led kol našich štítů se srážel.  
     Vlastní sukni a plášť měl tehdáž na sobě každý,  
všichni tam v pohodlí spali a štítem kryli si plece.  
Já však, když jsem tam šel, svůj plášť jsem zanechal druhům,  
bláhový! — Myslilť jsem já, že ni takto mi nebude zima.  
Pouze jsem pásnici lesklou a pavézu s sebou si nesl.  
     V poslední třetině noci, když byly už zapadly hvězdy,  
pravil jsem k Odysséu, jenž po mém boku mi ležel,  
loktem do něho šťouchnuv — on ihned popřál mi sluchu:  
‚Zchytralý Odyssée, ty z Láerta vládyko jasný,  
nemožno jest, bych zůstal tu živ, vždyť velká mě zima  
kruší, nemámť tu plášť. —  
             Toť běs mi as omámil mysl,  
že tu jen v suknici jsem — teď vyváznout není už možno!‘  
     Děl jsem, a nápad tento si onen vymyslil v duši,  
jaký vždycky byl on jak v boji, tak v společné radě.  
Hlasem tichým se ozval a toto mi v odpověď řekl:  
‚Ticho teď buď, sic některý muž tvá uslyší slova!‘  
Hlavu pak o loket opřel a těmito slovy se ozval:  
‚Přátelé, božský sen teď právě se ve snách mi zjevil.  
Příliš z lodi až sem jsme se vzdálili. — Nechtěl by někdo  
dojít k Agamemnonu a vyřídit vladaři mužstva,  
zdali by od lodi chtěl nám víc sem poslati mužů?‘  
     Řekl, i zvedl se Thoás, syn vládyky Andraimona.  
Ve spěchu vstal, svůj nachový plášť pak s ramenou shodiv,  
k lodím narychlo spěl.  
             Pln radosti ležel jsem v jeho  
plášti, až zlatotrůnná se zjevila konečně Zora.  
     Kéž jsem nyní tak mlád, ó kéž mám sílu tak pevnou!  
Pak by tu v stáji mi plášť dal některý z pastuchů vepřů,  
ať by to učinil z přízně či z vážnosti k statnému muži.  
Teď však zhrdají mnou — mámť špatné na sobě roucho.“

     Eumaie, pastucho vepřů, zas takto’s mu odvětil na to:  
„Chvála, již vyprávěl‘s nám, jest beze vší, starochu, hany,  
jako’s daremně dosud a neslušně nemluvil nikdy.  
     Nebude chybět ti oděv, ni ostatní, čeho by každý  
prosebník, snáší-li strast, měl dostati, sejda se s námi,  
pro dnešek, avšak ráno si svoje zas přehodíš hadry.  
Neníť tu výměnných plášťů ni sukní zajisté nazbyt  
k převleku nám, máť každý tu muž plášť toliko jeden.  
Ale až milý se syn zas navrátí Odysséův,  
sám ti on nějakou sukni a plášť pak daruje za šat,  
potom tě vypraví tam, kam volá tě srdce a duše.“  
Takto mu pravil a vstal. Pak při ohni lůžko mu zřídiv,  
kozí a ovčí kůže mu ke spánku položil na ně.  
Na to si Odysseus lehl.  
             Však potom ještě mu přidal  
huňatý velký plášť, jenž k ruce mu k převleku býval,  
kdykoli venku by bouř snad povstala obzvláště hrozná.  
Tak se tam Odysseus tehdy šel uložit. Po boku jeho  
lehli si mužové mladí.  
             Než Eumaios, pastucha vepřů,  
nechtěl lůžka tam míti a lehnout si, vepřů jsa vzdálen,  
nýbrž chystal se ven zas vyjíti.  
             Těšil se vládce,  
ježto, ač sám byl vzdálen, mu pečoval o jeho živnost.  
     Nejdřív si ostrý meč dal na své mohutné plece,  
pak si vzal huňatý plášť, jenž od větru tělo by chránil,  
potom z tučného kozla, a velkého, oblekl kožich,  
vzal si pak ostré kopí, jímž psům by se bránil a lidem,  
potom si odešel lehnout, kde vepřové bělostných zubů  
v dutině pod skalou spali, kam Boreés přístupu neměl.

</section>

[^1]: Laichterova sbírka krásného písemnictví XI. _Povídky_ Bjørnstjerna Bjørnsona. Řada II. Str. 171.

[^2]: A. Roemer v _Homerische Aufsatze_ 1913 dovozuje, že Odysseia má ráz demokratický a dělnický a že byla určena drobnému lidu, nikoli šlechtě.

[^3]: Dojem tento mění se v jistotu, jestliže uvážíme některá místa v Odysseii:

Když služka Eurykleia spatřila pobité ženichy, chtěla jásat, ale Odysseus ji zakřikl těmito slovy (XXII):

„V duši jen, stařenko, plesej, buď zticha a nejásej hlasně!  
Nebyl by pobožný čin chtít jásat nad smrtí mužů!  
_Tyto zde božská vůle a hrozné zhubily činy_,  
neboť nectili nikdy ni jednoho z pozemských lidí,  
ať byl dobrý, ať zlý, ať kdokoliv mezi ně přišel.  
_Proto teď za svou zpupnost jsou stiženi hanebnou smrtí!_“

Odysseus to zřejmě prohlašuje, že ne on, nýbrž bohové potrestali ženichy za jejich hrozné činy. Sebe pokládá za nástroj vyšší vůle božské.

Kdo by si nevzpomněl vznešených slov, která Svatopluk Čech vkládá do úst Janu Žižkovi po vítězné bitvě na hoře Vítkově: „Milí bratří! Nechvaltež mne, ale chvalte toho, jehož jsme my všichni pouhými nehodnými nástroji. Milostivý Bůh povalil slabou rukou naší nepřátele své i naše, protivníky pravdy svaté a našeho jazyka českého i slovenského. Pán všemohoucí, svatá naše záštita, porazil a zetřel mrzkou pýchu jejich. Jemu buď proto čest a chvála na věky věkův amen!“ (Sebrané spisy Sv. Čecha, IX. Výlety, str. 325).

Když byli všichni ženichové pobiti, tu hérold Medón prosil Odysséa za slitování. Odysseus mu dal milost a pravil (XXII):

„Neboj se nic! Můj syn již zachránil tebe a spasil,  
abys v duši to poznal a také jiným to řekl,  
_kterak šlechetný čin jest mnohem lepší než špatný,_“

tj. za špatné činy lidé bývají stiženi trestem, za dobré odměnou.

K Athéně pravil bůh Zeus (XXIV):

„Nebyl-li úmysl ten kdys _vymyšlen od tebe samé_,  
jednou že Odysseus přijde a všecky ty ženichy ztrestá.“

Slova ta dokazují zřejmě, že pomsta stala se řízením božím.

Tato místa jsou důkazem, že básník podložil své básni ideu o vině a trestu a provedl ji na konkrétním případě, tj. na zpupných ženiších.

[^4]: Vizme, co praví starý král Láertés cizinci (Odysséovi), když se ho tázal, zdali tato země jest Ithaké (XXIV):

„Ovšem, jest to ta země, ó cizinče, po níž se tážeš,  
_avšak násilný lid, pln zpupnosti, nad ní teď vládne._“

Slovy těmi zřejmě jest naznačena anarchie, která za nepřítomnosti královy v zemi nastala.

Na sněmu ithackém starý šlechtic Aigyptios si stěžuje (II), že

„dosud tu nebylo sněmu ni porady občanů starších

_od dob, co Odysseus slavný se vzdálil na dutých lodích_“  
a žehná tomu, kdo sněm svolal.

I národ tedy cítil, že státní život Ithačanů vyšinul se po odchodu Odysséově z obvyklých kolejí.

Z těchto míst je vidět, že básník měl na mysli též ideu státní.

[^5]: Píšeme obšírněji o Télemachii nejen proto, že bývá vyhlašována za část později přidanou od cizího básníka, nýbrž i proto, že pochopením této části lze pochopit celek.

[^6]: Zpěv II, III a IV.

[^7]: Zpěv VII, VIII a IX.

[^8]: Zpěv IX, X, XI a XII.

[^9]: Zpěv X, XI.

[^10]: Zpěv XI.

[^11]: Zpěv XI, XII.

[^12]: Zpěv XV, XVI.

[^13]: Zpěv XVII–XXIII.
