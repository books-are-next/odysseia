---
title: ZPĚV XXIV
contentType: prose
---

## Duše padlých ženichů v podsvětí

Hermés, kyllénský bůh, již volal z paláce duše  
pobitých záletníků a ve svých rukou si nesl  
krásný zlatý prut, jímž lidem podle své vůle  
bdícím uspává oči a jiné zas ze spánku budí.  
Tím jim dav pokyn, je vedl. Ty šustíce kráčely za ním.  
     Jako as netopýři kdes v zákoutí ohromné sluje  
létají, šustíce přitom, kdy z chumáče některý spadne,  
se skály, na níž visí a všichni se při sobě drží,  
tak s ním kráčely duše a šustily. V čele jim kráčel  
Hermeiás, spasný bůh, jenž dusnou cestou je vedl  
podél Leukadské skály a proudů Ókeanových,  
podél krajiny Snů, pak podél sluneční brány,  
načež k Asfodelové se zakrátko dostali louce,  
na které bydlí duše, jen obrazy zesnulých lidí.

     Achilleus, Péléův syn, byl nejdřív uviděn od nich,  
s ním byl Patroklos také a bezvadný Antilochos,  
Aiás, syn Telamónův, jenž postavou těla i krásou  
nejlepší z Danaů býval krom Achilla bezvadného.  
     Když se tak scházeli tam kol hrdiny Achilléa,  
vtom k nim přistoupil blíž duch vévody Agamemnona,  
pohroužen v žal. S ním družina těch, již v průvodu jeho  
v paláci Aigisthově kdys, zabiti, osudu došli.

     Nejdřív duch Péleovcův mu pravil těmito slovy:  
„Mněli jsme, Átreův synu, že’s Diovi bleskovládci  
nejvíce ze všech reků byl milý po všecky časy,  
neboť četných mužů, a silných, býval jsi vládcem  
v Tróji, kde tolik strastí jsme musili Achajci snášet,  
přec však se zhoubný los též k tobě měl přiblížit záhy,  
jemuž se žádný muž, jak zrodí se, nemůže vyhnout.  
Kéž bys, když královskou hodnost měl’s ve své, vladaři, moci,  
tenkrát už v trójské zemi byl smrti a osudu došel!  
Byl by ti zajisté rov lid veškerých Achaiů zřídil,  
k poctě a velkou slávu bys synovi v budoucnu zjednal!  
Takhle ti souzeno jest, bys žalostnou zahynul smrtí.“  
     Nato duch Átreovcův mu zase dal odpověď tuto:  
„Blahý Péléův synu, ty Achille, podobný bohům,  
zemřel’s od Arga vzdálen, až v Tróadě! Okolo tebe  
nejlepší synové trójští i achajští padali vesměs,  
o tebe vedouce boj.  
                                       Ty’s v hustém kotouči prachu  
ležel, velikán velký, a neměl’s už na mysli jízdu.  
My, ač celý jsme den tam válčili, nebyli bychom  
vůbec skončili zápas, až Zeus jej vichřicí skončil.  
Když jsme tě ze vřavy boje pak nazpět přinesli k lodím,  
mastí a teplou vodou jsme krásné ti umyli tělo,  
pak jsme tě na lůžko dali a Danajci okolo tebe  
vřelé ronili slzy a všichni si stříhali vlasy.

     Z moře tu vystoupla matka a nesmrtné rusalky mořské,  
slyšíce o tom zvěst.  
                                      Hned mořem se rozlehlo širým  
nesmírné kvílení vůkol, až Achajce pojala hrůza.  
Povstavše byli by prchli a vstoupili do dutých lodí,  
kdyby jich nezdržel muž, jenž stár byl a nad jiné zkušen,  
Nestor, který i dřív měl ze všech nejlepší rady.  
     Tento muž, moudré mysli, se ujal slova a pravil:  
‚Zadržte, Argejci, přec! Proč prcháte, Achajci jaří?  
Matka to vystoupla jen, s ní nesmrtné bohyně mořské,  
z hlubin, neboť si přeje být účastna synova pohřbu.‘  
Řekl, a všechen se lid hned zastavil, hrdinské mužstvo.

     Rozenky mořského kmeta pak shlukly se okolo tebe,  
žalostně nad tebou lkaly, když v božská se oděly roucha.

     Veškerých devět Mús tam krásným střídavě hlasem  
kvílelo — nikoho bez slz bys nebyl z Argeiů tenkrát  
spatřil: takový žal tam zvučná vznítila Músa.  
     Sedmnáct napořád dní tam pro tebe, ve dne i v noci,  
plakali nesmrtní bozi i lidé smrtelní s nimi,  
pak jsme v den osmnáctý tě spálili.  
                                                                    Okolo tebe  
přemnohé tučné ovce a lesklé jsme zabili krávy.  
     V božském rouše jsi plál, kol stály tam ve džbánech hojných  
balsám a sladký med.  
                                          V své výzbroji rekové četní  
konali slavnostní průvod kol hranice, na které’s hořel,  
pěšky i na svých vozích, a velký se ozýval lomoz.  
     Když pak tě Héfaistův žár již konečně nadobro strávil,  
pak tvé bílé kosti jsme, Achille, sbírali ráno,  
čistým je kropíce vínem a balsámem: dalať nám matka  
zlatý dvouuchý džbán, jenž darem byl od Dionýsa,  
jak nám tvrdila sama, a slavného Héfaista dílem.  
V něm jsou bílé tvé kosti, ó Achille, hrdino slavný,  
společně s nimi tam jsou též mrtvého Patrokla kosti,  
zvláště jsou Antilochovy, jejž nad jiné v úctě jsi míval  
z ostatních soudruhů všech, když přítel Patroklos padl.  
     Velký nádherný rov kol vašich kostí jsme potom  
zřídili, statný to voj nás Achaiův oštěpometců,  
na strmém mořském břehu, tam na širém Helléspontu,  
aby tam zdaleka již byl plavcům od moře zjevný,  
lidem, již nyní žijí, i oněm, co pozděj se zrodí.  
Matka tvá překrásné ceny tam složila, dary to bohů,  
do středu na závodiště, by vítězům odměnou byly.

     Ty’s přec zajisté byl, již přečasto, při pohřbu mužů,  
reků.  
            Když některý král kdes zahyne, po každé mládci  
berou na sebe pásy a ke hrám se závodním strojí.  
Avšak, kdybys byl spatřil, tu velmi bys užasl v duši,  
jaké na poctu tvou tam složila překrásné ceny  
Thetis stříbrných nohou, vždyť býval’s miláčkem bohů.  
Takto ni po tvé smrti ti slavné nezašlo jméno,  
nýbrž po všem lidstvu ti vzácná potrvá sláva.  
     Ale co _já_ mám z toho, že válku jsem úplně skončil?!  
Kronovec žalnou zhoubu mi při mém návratu smyslil  
pod rukou Aigisthovou a vlastní neblahé ženy.“  
     Taková byla jich řeč, již navzájem mluvili k sobě.

     Vtom však už Argův vrah k nim přistoupil, průvodce Hermés,  
sváděje do Hádu duše, jež vládyka Odysseus pobil.  
Vyšli jim s podivem vstříc, když viděli, jak se tam blíží.  
     Vévoda Agamemnón, syn Átreův, na místě poznal  
slavného Amfimedonta, jenž z Melanéa se zrodil,  
který v Ithace bydlil, jsa pohostným přítelem jeho.  
     Nejdřív duch Átreovcův mu pravil těmito slovy:  
„Copak se vám jen stalo, že vešli jste do temnot zemských,  
veškeří stejného věku, a vybraní? Sotva by lépe  
zvolil, kdo po celém městě by vybíral nejlepší mužstvo.  
Zdali snad Poseidon vás zahubil na vašich lodích,  
vzbudiv zuřivé větry a dlouhé na moři vlny?  
Nebo vás nepřátel dav snad zahubil na pevné zemi,  
když jste jim jímali krávy a ovcí úhledná stáda,  
nebo když o své město a o ženy válčili s vámi?  
Odpověz na dotaz můj, jsemť pohostným přítelem tobě!  
Nevíš-li již, jak přišel jsem k vám kdys s podobným bohu  
hrdinou Meneláem, bych přiměl vašeho vládce  
na lodích pokrytých pevně se vypravit do Tróje s námi?  
Plný to trvalo měsíc, než celé jsme propluli moře.  
Odysseus, bořitel měst, jen stěží byl přemluven k tomu.“

     Na to duch Amfimedontův mu zase dal odpověď tuto:  
„Přeslavný Agamemnone, ty mocný vládyko mužstva,  
všecko to, živený Diem, mám na mysli, jak jsi to řekl.  
Já ti teď zevrubně povím a vyložím skutečnou pravdu,  
jak nás postihla smrt, tak strašná, a kterak se stala:  
Chtěli jsme vládcovu choť, když tento již dlouho byl vzdálen.  
Ona se nemohla vzepřít, ni vejít v ten odporný sňatek,  
černou zhoubu a smrt nám všechněm chystajíc tajně.  
Na příklad tuhletu lest, krom jiných, si smyslila v duši:  
Napjala osnovu velkou a počala v komnatě tkáti  
velkých rozměrů roucho, a jemňounké, nám ale řekla:  
‚Pánové, ženiši moji, když zahynul Odysseus slavný,  
počkejte nějakou chvíli a nekvapte na ten můj sňatek,  
co by jen pohřební háv — ať příze mi nepřijde nazmar —  
Láertés, vládyka náš, měl hotový, až by ho jednou  
zhoubný úmrtí los měl zachvátit žalosti plný,  
aby mi některá z žen pak neměla v Achajsku za zlé,  
kdyby tak zámožný muž měl ležeti bez rubáše!‘  
Řekla, a mužný náš duch byl poslušen vyzvání toho.  
Skutečně velký ten háv pak tkávala, ale jen ve dne,  
v noci jej párala opět a loučí si svítila k tomu.  
Takto tři léta tu lest nám skrývajíc, šálila všecky.

     Nastal čtvrtý již rok, zas tytéž se vrátily doby  
mizením měsíců mnohých, a četní minuli dnové.  
Konečně, dobře to vědouc, to zradila ze služek jedna.  
Také jsme sami ji stihli, jak párala tkanivo skvostné.  
Tu pak musila již, byť nerada, dotkati roucho.  
     Dotkala tkaninu velkou a přišla nám ukázat rubáš,  
vypraný, jasnému slunci neb měsíci podobný krásou.  
     Tehdáž nějaký ďas tam přivedl Odysséa,  
na venkov, v daleký kraj, v němž bydlil pastucha vepřů.  
Přišel i milený syn, jejž božský Odysseus zplodil,  
z Pylu již písečného se vraceje na lodi černé.  
Ti tam strašlivou smrt nám ženichům smluvili spolu,  
načež šli k slavnému městu.  
                                                      Pak vládyka Odysseus přišel,  
později, ale syn vládcův se dostavil o něco dříve.  
Byl tam pastuchou veden a špatné měl na sobě roucho.  
Také byl podoben starci a žebráku plnému bídy,  
o hůl se opíral v chůzi a v bídné šaty byl oděn.  
Nemohl žádný z nás jej poznati, že by to _on_ byl,  
jak se tak najednou zjevil — ni onen, kdo věkem byl starší.  
Avšak my jsme ho láním a úhozy týrali v domě.  
On se nám nějaký čas dal tupit a po sobě házet  
ve svém paláci vlastním a snášel to, trpěliv v duši.

     Ale když bouřný Zeus svou vůlí ho ponoukl k činu,  
odnesl s Télemachem své překrásné z komnaty zbraně,  
složil je do zbrojní síně a závory zastrčil v dveře.

     Potom vlastní své choti dal Odysseus zchytralý pokyn,  
ženichům sekyry sivé a také lučiště dáti  
v zápas, nám nešťastným lidem a k počátku záhuby naší.  
     Ale ni jediný z nás té tětivy silného luku  
nijak nemohl napnout, vždyť mnoho nám chybělo síly.  
     Když však veliký luk měl do rukou přijíti jemu,  
tehdáž hromadně všichni jsme důtklivou volali řečí,  
nedat mu do rukou luk, byť sebe ho důtklivěj žádal!  
Jediný Télemachos dal rozkaz mu lučiště podat.  
Chopil je Odysseus slavný, jenž tolik zápasů přestál,  
napjal je docela snadno a prostřelil sekyry šípem.  
Šel pak a na prahu stanul a rychlé vysypal šípy  
hrozivě zíraje kol.  
                                    Pak zastřelil Antinoa,  
načež ty žalné šípy zas po jiných z lučiště střílel,  
naproti po nich míře, a jeden po druhém padal.  
Bylo tu znát, jak nějaký bůh jest pomocník jeho.  
Ihned v komnatě oné se na svou spolehše statnost,  
napořád vůkol nás kláli, a hrozný se ozýval sténot,  
jak nám rubali hlavy, až podlaha od krve vřela.  
     Takto jsme, Átreův synu, tam zhynuli.  
                                                                               Ještě i nyní  
v paláci Odysséově jsou bez pohřbu mrtvoly naše,  
poněvadž v našich domech to příbuzní nevědí dosud,  
kteří by temnou krev nám smyli a nad námi lkali,  
složíce na lůžko nás, což bývá zesnulým poctou.“

     Na to duch Agamemnonův mu odvětil těmito slovy:  
„Zchytralý Odyssée, ty blahý Láertův synu,  
opravdu velikou ctnost má manželka, kterou jsi pojal.  
Jaký to šlechetný duch byl v rozvážné Pénelopeii,  
rozence Íkariově! Jak na něho myslila stále,  
na svého manžela z mládí! — A proto se neztratí nikdy  
pověst o jejích ctnostech, a bohové vzněcovat budou  
o moudré Pénelopeii vždy u lidí líbezné písně.  
Ne jak Tyndareovna, jež špatné si smyslila skutky,  
zabivši manžela z mládí!  
                                                 I budou ošklivé písně  
o ní u lidí znít, vždyť těžkou zjednala hanbu  
útlým ženštinám všem, též takové, která je čestná.“  
     Taková byla jich řeč, již navzájem mluvili k sobě,  
stojíce v Hádově domě, jenž v temných je hlubinách zemských.

## Setkání s otcem Láertem

Druzi však sestoupli z města a zakrátko na statek přišli  
Láertův, velice krásný a úpravný, který si kdysi  
koupil Láertés sám, když dříve byl pracoval těžce.  
Tam měl Láertés dům, kol dokola obydlí stála  
všude, v nichž stravu svou jedl, sedal i za noci spával  
nevolný robotný lid, jenž dělal mu, čeho si přával.  
Stařena, sikelská žena, tam sloužila, kterážto starce  
bedlivě na péči měla, zde na venku, opodál města.

     Ihned děl k synovi svému a k pastýřům Odysseus toto:  
„V dům teď stavěný pevně se nyní vydejte kvapně,  
ihned tam nejlepšího nám k obědu zabijte vepře,  
já však mezitím půjdu, bych zkoumal našeho otce,  
zdali mě pozná ještě, až očima pohlédne na mne,  
či snad mne nepozná už, když dlouhá jsem léta byl vzdálen.“  
     Takto jim děl, pak válečnou zbraň své čeledi vydal.  
Tito pak v pánův dům s ní kvapili.  
                                                                  Odysseus slavný  
k úrodné vinici kráčel a po otci bedlivě pátral.  
Nenašel Dolia nikde, když do sadu velkého vcházel,  
nenašel žádného z rabů ni ze synů, nýbrž ti právě  
odešli sbírat trní, by vinici ohradou bylo,  
při čemž Dolios kmet jim na té cestě byl vůdcem.  
Jedině vlastního otce tam našel v úpravném sadě,  
jak tam zarýval štěp.  
                                         Měl na sobě ohyzdný kaftan,  
slátaný, plný špíny, kol lýtek slátané bídně  
holínky z hovězí kůže, by unikl škrábnutí trní.  
Rukávce na obou rukou ho chránily naproti ostnům,  
čapku měl z kozí kůže. — Tím šatem svůj zvyšoval smutek.

     Spatřiv jej Odysses slavný, jenž tolik zápasů přestál,  
kterak je stářím zmožen a velkou žalost má v duši,  
pod hrušní ztepilou stanul a hojné proléval slzy.  
Potom přemýšlet počal i ve svém srdci i v mysli,  
měl-li by zulíbat otce a obejmout, spolu mu všecko  
povědět, kterak se vrátil a do země otcovské přišel,  
či se ho vyptávat dříve a po všem pátrati zvláště.  
Když tak přemýšlel o tom, tu uznal vhodnějším toto:  
nejdřív promluvit žertem a zkusit tak milého otce.  
Tak v své rozjímal duši a kráčel ke starci přímo.

     Stařeček schyloval hlavu a kypřil půdu kol stromu.  
K němu tu přistoupil blíže a pravil syn jeho slavný:  
„Dědoušku, nezručný nejsi, a dovedeš zahradu pěstit.  
Pěkně ji na péči máš — toť zajisté rostlina žádná,  
žádný strůmek, ni réva, ni oliva, fíkové stromy,  
hrušky a žádný záhon ti není tu bez péče v sadě.  
     Jinou ti věc teď povím — ty hněvu však nepojmi v srdce!  
Ty totiž sám, jak vidím, jsi zanedbán. K tomu tě tísní  
stařecký věk — též špíny jsi pln, máš ošklivý oděv.  
Není to pro lenost přece, že pán tvůj o tebe nedbá,  
také nic otrockého se na tobě nejeví oku  
v tvářnosti, velkosti tvé — tyť muži se podobáš králi!  
Ty se přec podobáš muži, jenž po libé lázni a jídle  
měkce si uléhá spát, vždyť taký je obyčej starců.  
     Avšak tohle mi řekni — a skutečnou pravdu mi pověz:  
Kterého muže jsi sluha, a čí to tu vzděláváš sady?

     Také tohle mi pověz, a pravdivě, abych to věděl:  
Vskutku-li v ithackou zem jsem připlul — jakož mi tamhle  
povídal kterýsi muž, jenž potkal mě, když jsem sem kráčel.  
Nebyl však zdravé mysli, vždyť nechtěl říci mi všecko,  
nechtěl vyslechnout též mé otázky, když jsem se tázal  
po svém příteli zdejším, zda živ je a dosud je tady,  
či již podlehl smrti a jest již v Hádově sídle.  
Neboť něco ti řeknu — ty uvažuj — nyní mě poslyš:  
Hostem byl mi kdys muž, v mé milé otcovské zemi,  
který zavítal ke mně — a žádný v paláci našem  
z krajin dalekých host až dosud mi nebyl tak milý.  
Muž ten se honosil tenkrát, že z Ithaky pochází rodem,  
tvrdě, že otec jeho je Láertés Arkeisiovec.  
Já si ho sám hned do domu vzal, jej pohostil vzorně,  
slouže mu s velkou péčí, vždyť zásob měli jsme hojně.  
Též jsem, jako je slušno, mu věnoval pohostné dary,  
vzácné ze zlata skvosty, jež vážily talentů sedm,  
též jsem mu z ryzího stříbra dal měsidlo zdobené květy,  
dvanácte prostých plášťů a tolikéž pokrývek k tomu,  
tolikéž plášťů skvostných, a přidal tolikéž sukní,  
čtyři pak dívčiny zvlášť, jež vzorné uměly práce,  
hezkých těl, jež vybral si sám, jak vkus jeho žádal.“

     Otec se slzou v oku mu na to zas odvětil takto:  
„Ovšem, jest to ta země, ó cizinče, po níž se tážeš,  
avšak násilný lid, pln zpupnosti, nad ní teď vládne.  
Marně však dal’s mu ty dary, jichž velké’s mu daroval množství.  
Ovšem, kdybys ho zastal zde živého v ithacké zemi,  
jistě by splatil ty dary, a řádně tě uctil a domů  
propustil zas — má poctěn být muž, jenž pohostil dříve.  
Avšak tohle mi řekni a skutečnou pravdu mi pověz:  
Kolikže prchlo již roků, co v domě byl od tebe přijat  
ten tvůj nešťastný host, můj potomek — ačli kdy býval?  
Chudák! On od svých přátel a od své otcovské země  
vzdálen, buď od mořských ryb byl pohlcen, nebo snad někde  
na souši šelmám a ptákům byl kořistí!  
                                                                          Nemohla matka  
s otcem jej obléci v rubáš, ni oželet — rodného syna,  
nemohla Pénelopeia, ta rozumná zámožná žena,  
na lůžku, jako je slušno, se nad svým vyplakat mužem,  
ani mu zatlačit oči, což bývá zesnulých poctou.  
     Také tohle mi řekni, a pravdivě, abych to věděl:  
Kdopak a odkud jsi rodem? Kde město a rodiče tvoji?  
Kde je tvá rychlá loď, jež přivezla tebe a tvoje  
průvodce rovné bohům, či na lodi cizí jsi připlul,  
jakožto host, však plavci, jak vystoupil’s, odpluli zase?“

     Důvtipný Láertův syn zas těmito odvětil slovy:  
„Všecko ti povím tedy a vyložím skutečnou pravdu:  
Alybás má jest vlast, kdež bydlím ve skvostném domě,  
Afeidás jest můj otec a Polypémón je děd můj,  
Epéritos já sám jsem nazýván, teď jsem však božstvem  
od země síkanské k vám byl zapuzen — proti své vůli.  
Koráb u břehu mám, tam na venku, opodál města.  
Nyní od oněch dob již páté minulo léto,  
co se byl odtamtud vzdálil a odešel z rodiště mého.  
Chudák — a ptáci mu přece, když odcházel, lítali zprava,  
k zdaru. Já potěšen tím, jsem pouštěl přítele z domu.  
On šel s radostí též, náš duch měl naději ještě,  
my že se opět sejdem a skvostné dary si dáme.“  
     Takto mu děl. Jej zármutku mrak vtom zahalil černý;  
nabral si tmavého prachu a oběma rukama svýma  
vsypal jej na šedou hlavu a hlasitě sténati počal.

     Synovi chvěla se hruď. Vtom vyrazil nozdrami jeho  
rázem prudký cit, když na otce milého hleděl.  
Vyskočil, objal ho vřele a zlíbal a toto mu pravil:  
„Zde jsem, tatíčku, zde! — já osobně, po němž se tážeš!  
Konečně v dvacátý rok jsem do země otcovské přišel.  
Teď však nářku již nech, nech vzlykotu plného pláče,  
neboť ti něco chci říci — však musím se vyjádřit zkrátka:  
Veškery záletníky jsem pobil v paláci našem,  
trestaje zlé jich skutky a trýznivou pohanu vlastní.“  
     Láertés na tuto řeč zas těmito odvětil slovy:  
„Vskutku-li Odysseus ty’s, můj syn, jenž vrací se domů,  
řekni mi nějaký znak, však zřejmý, abych v to věřil!“

     Důvtipný Láertův syn zas těmito odvětil slovy:  
„Nejdřív tuto viz jizvu a vlastním se podívej zrakem,  
kterou mi bílým klem kdys zasadil na Parnésu  
kanec. Tam ty jsi mě poslal a zároveň velebná matka  
k dědovi Autolykovi, bych obdržel od něho dary,  
které mi, zavítav k nám, kdys přislíbil, přikývnuv hlavou.  
Stromy ti vypočtu též, jež rostou v úpravném sadě,  
které’s druhdy mi dal —já sám jsem za každý žádal,  
když jsem tě, ještě jsa mlád, kdys provázel. Spolu jsme v sadě  
chodili stromovím tím — ty’s řekl a nazval je všecky.  
Dal jsi mi jabloní deset a třináct hruškových stromů,  
čtyřicet fíkových kmenů, a potom slíbil’s mi dáti  
padesát révových řad, jež v různých obdobích zrají.  
Hrozny pak všelikých druhů se daří na oněch révách,  
kdykoli Diův čas nám příznivě připadne s nebes.“  
     Řekl a v okamžik tento mu kolena klesla i srdce,  
jakmile uslyšel znaky, jež přesně mu Odysseus popsal.  
     Objal milého syna — a omdléval. — —  
                                                                          Stařečka na hruď  
přitiskl Odysseus slavný, jenž tolik zápasů přestál.

     Když však přišel zas k sobě a v hruď se mu sebrala síla,  
opět se ujal slova a řekl mu odpověď tuto:  
„Dosud, ó otče ty Zéve, jste bohové v Olympu širém,  
vskutku-li za zpupný pych teď ženiši ztrestáni byli.  
Já však hrozný strach mám na duši, nyní že na nás  
veškeren ithacký lid sem vrazí a na všecky strany  
po městech kefallénských že roznese poselství o tom.“  
     Důvtipný Láertův syn zas těmito odvětil slovy:  
„Vzmuž se a o tuto věc v svých prsou starosti neměj,  
nýbrž do domu pojďme, jenž poblíž zahrady stojí!  
Tamo jsem Télemacha a pastýře skotu a vepřů  
poslal s rozkazem dřív, ať rychle nám připraví jídlo!“  
     Taková byla jich řeč, než do domu krásného vešli.

     Když pak ve vládcův dům již vstoupili, k bydlení vhodný,  
spatřili Télemacha i pastýře skotu a vepřů  
hojné krájeti maso a mísit jiskrné víno.

     Zatím sikelská služka jej umyla v obydlí jeho,  
Láerta, chrabrého reka, a olejem natřevši tělo,  
v krásný jej oděla háv.  
                                            Vtom bohyně, Athénská Pallas,  
přistoupla k vladaři mužstva a údům dodala síly,  
postavu větší než dříve a silnější tělo mu davši.  
     Láertés vystoupil z vany, a Odysseus užasl nad ním,  
vida, jak nesmrtným bohům je krásou na pohled roven.  
Potom se ozval takto a pravil perutná slova:  
„Zajisté, milý otče, kdos z bohů žijících věčně,  
velkost dal ti i krásu a učinil na pohled lepším.“  
     Láertés, rozumný muž, zas tuto mu odpověď řekl:  
„Kéž bych jen, otče ty Zéve i Athéno, kéž bych jen, Foibe,  
jak jsem se Nériku zmocnil, jež důkladně stavěno bylo,  
mysu to pevné země — jsa vládcem nad Kefallény —  
kéž bych, taký jsa muž, byl v našem paláci včera,  
výzbroj na plecích maje, a mohl ti po boku státi,  
válčit se záletníky! Tu mnohé bych života zbavil  
ženichy v našem domě, a tobě by okřálo srdce!“  
     Taková byla jich řeč, již navzájem mluvili k sobě.

     Jakmile ustali v práci, a jídlo již hotovo bylo,  
ihned pořadem všichni si na křesla sedli a židle.  
Po jídle rukama svýma již sahali všichni, když dovnitř  
vstoupil Dolios stařec a synové tohoto starce,  
od práce na poli mdlí.  
                                           Teď vyšla je zavolat matka,  
stařenka, sikelská služka, jež pěstila všecky a starce  
bedlivě na péči měla, když pozdní stihlo ho stáří.

     Ti když vládyku zhlédli a ve své poznali mysli,  
stanuli v komnatě mlčky — a trnuli.  
                                                                    Odysseus tedy  
honem se obrátil k starci a vlídnou promluvil řečí:  
„Staroušku, posaď se k jídlu! Teď úžas vypusťte z mysli,  
neboť po dlouhý čas již dychtíce po jídle sáhnout,  
meškáme v komnatě této a pořád čekáme na vás!“  
     Řekl, i běžel mu vstříc kmet Dolios, rozepjav ruce,  
chopil mu v zápěstí ruku a vládcovi svému ji zlíbal,  
potom promluvil takto a pravil perutná slova:  
„Když ses už vrátil domů, nám velice milý a vítán,  
ač v to už nedoufal nikdo, a bozi tě přivedli sami,  
velmi buď blažen a rád! Kéž bozi ti požehnat ráčí!  
Také jistotnou zprávu mi pověz, bych dobře to zvěděl,  
jistě-li moudrá choť již zvěděla, Pénelopeia,  
že ses navrátil domů — či máme jí poslati zprávu?“  
     Důvtipný Láertův syn zas těmito odvětil slovy:  
„Staroušku, ta to již ví, nač dále bys o to se staral?“  
     Na židli hlazenou krásně se opět posadil stařec.  
Také synové jeho se shrnuli k slavnému vládci,  
všichni ho vítali slovy a ruce mu upřímně tiskli,  
načež k Doliu otci si pořadem usedli všichni.  
Tak tam přátelský kvas byl slaven v králově domě.

## Boj s povstalými Ithačany a smír

Zatím však poslice pověst již celým kvapila městem,  
hlásajíc zhoubu a smrt, jež postihla ženichy strašná.  
     V stejný to slyšíce čas, hned se stran se sbíhali různých  
k paláci Odysséovu a sténali hořce a lkali.  
Odtud nosili mrtvé a každý pohřbíval svého.  
Mrtvoly z jiných měst pak dávali odvážet všecky  
od plavců do jejich vlastí a kladli je na lodi rychlé,  
sami pak, truchliví v srdci, šli hromadně na sněmoviště.

     Avšak, když se už sešli a všichni se v hromadu shlukli,  
v středu jich Eupeithés povstal a počal mluviti k sněmu,  
neboť stálý bol měl pro syna, pro Antinoa,  
na srdci svém, jejž prvního sklál sám Odysseus slavný.  
Pro něho proléval slzy, a těmito slovy se ozval:  
„Přátelé, strašný čin ten muž nám Achaiům spáchal:  
Některé s loďmi už dřív nám odvezl, četné a vzácné.  
Ztratil však duté lodi a také ztratil i mužstvo,  
vrátiv se, pobil zas druhé, již z Achaiů nejlepší byli.  
Vzhůru však, nežli ten vrah nám kvapem do Pylu prchne,  
nebo snad v Élidu skvělou, kde epejský panuje národ!  
Pojďme, sic budeme vždycky, i později, vydáni hanbě,  
neboť to potupa bude, až o tom i potomci zvědí,  
vskutku-li za své syny a za bratry nestihnem pomstou  
vrahy.  
             Toť věru již déle by nebylo milé mi v duši  
žít, spíš přál bych si umřít a s mrtvými býti co nejdřív.  
Pospěšme již, sic po moři dřív nám uprchnou oni!“  
     Tak k nim promluvil s pláčem, a bol jal Danajce všechny.

     Tehdáž božský pěvec a hlasatel Medón k nim přišli  
z paláce Odysséova, když libý je opustil spánek.  
Vstoupili do jejich středu — i užasli mužové všichni.  
Také rozumný Medón k nim promluvil těmito slovy:  
„Nyní, ithačtí muži, mě poslyšte: Odysseus jistě  
bez vůle nesmrtných bohů si takých nesmyslil skutků.  
Sám jsem nesmrtného tam uviděl boha, jak stál tam  
poblíže Odysséa a ve všem byl Mentoru roven.  
Onen nesmrtný bůh tam blízko stál u Odysséa,  
zřejmě ho vzněcuje k boji a v ženiších vzbuzuje postrach.  
Zuřil v komnatě mužské, a jeden tam po druhém padal.“  
     Toto jim pravil hérold a bledá je jímala hrůza.

     Také hrdinský kmet k nim promluvil, Halithersés,  
Mastorův syn, jenž nazad i vpřed sám jediný viděl.  
Tento, muž moudré mysli, k nim promluvil těmito slovy:  
„Nyní, ithačtí muži, mě poslyšte, něco vám řeknu:  
Přátelé, slabostí vaší se všecko to neštěstí stalo!  
Nedbali jste mé rady, ni Mentora, vládyky mužstva,  
přimět vlastní své syny, by nechali ztřeštěných skutků,  
kteří strašlivý čin svou zpupností spáchali podlou,  
maříce vládcovo jmění a v neúctě majíce ženu  
muže tak výborného — vždyť prý se už nevrátí nikdy.  
Staň se tak alespoň nyní! Teď učiňte, jak vám to radím!  
Nechoďme tam, sic smrt tam ledakdos najde svou vinou!“

     Řekl, a někteří z nich hned zdvihli se s velikým křikem,  
víc než polovic všech, však na místě zůstali druzí.  
Jiným se v srdci ta řeč však příčila — raději chtěli  
Eupeitha poslušni býti a honem kvapili pro zbraň.  
Ale když třpytnou zbroj již na svá těla si vzali,  
před ono prostranné město se veškeří hromadně sešli.  
Těmto se Eupeithés sám, ten bláhovec, postavil v čelo:  
doufalť, že synovu smrt tak potrestá. Neměl se arci  
domů již navrátit živ, vždyť došel tam osudu svého.

     Tehdáž bohyně Pallas však pravila Diovi otci:  
„Kronovče, všech nás otče, ty nejvyšší vladaři vládců,  
odpověz na můj dotaz, co uvnitř mysl ti skrývá!  
Chceš snad i dál zlou válku a strašlivou způsobit vřavu,  
či snad přátelský smír chceš stranám oběma zjednat?“  
     Kronovec, sběratel mraků, jí těmito odvětil slovy:  
„Dítě, proč na tu se věc teď tážeš a zvídáš ji na mně?  
Nebyl-li úmysl ten kdys vymyšlen od tebe samé,  
jednou že Odysseus přijde a všecky ty ženichy ztrestá?  
Udělej, jakkoli chceš, já povím ti, jak je to vhodné.  
Ježto se nad záletníky už slavný Odysseus pomstil,  
věrnou učiňme smlouvu: ať Odysseus stále je králem,  
my však na vraždu synů i bratrů vzpomínku každou  
vyhlaďme z paměti všech. Nechť mají se vespolek rádi,  
tak jak dřív, nechť mír zas mají a bohatsví hojné!“  
     Řečí tou roznítil snahu, již Pallas měla už dříve.  
Sestoupla s olympských výšin a na zem se spustila skokem.

     Oni když po chutném jídle již úplně zahnali touhu,  
promluvil Odysseus slavný, jenž tolik zápasů přestál:  
„Vyjdiž někdo a pohleď, zda nejdou a nejsou už blízko!“  
     Řekl a Doliův syn hned vykročil, jakož byl velel,  
z jizby a na prahu stanul a spatřil všecky je blízko.  
     Nakvap k pánovi svému pak pravil perutná slova:  
„Tady, už nablízku, jsou, nuž honem vezměm si výzbroj!“  
Toto jim děl, hned vstali a výzbroj na sebe brali,  
čtyři kol Odysséa a šest též starcových synů.  
S nimi i Láertés sám, též Dolios brali si výzbroj,  
ačkoli šedí už byli a z nutnosti po zbrani sáhli.  
Ale když třpytnou zbroj již na svá těla si vzali,  
odemkli hned pak vrata a vystoupli — Odysseus v čele.

     Vtom k nim přistoupla Pallas, jež velkého Dia je dcera,  
Mentoru podobna jsouc jak postavou těla, tak hlasem.  
Zaplesal Odysseus slavný, jenž tolik zápasů přestál,  
ihned se ozval takto a pravil k milému synu:  
„Nyní, když osobně’s přišel, to poznáš, milený synu,  
kde se tu ve vřavě boje teď měří nejlepší muži,  
abys mi rod svých otců tu neznectil, kteřížto dříve  
chrabrostí v boji a silou vždy prosluli po světě širém.“  
Rozumný Télemachos mu na to dal odpověď tuto:  
„Uvidíš, chceš-li, můj otče, že při své chrabrosti ducha  
nikterak já náš rod, jak pravíš, neznectím jistě!“  
Řekl, a Láertés zplesal a těmito promluvil slovy:  
„Aj, jak den to je vzácný, ó bohové, jaká to rozkoš,  
neboť syn můj a vnuk jsou ve sporu o svoji chrabrost!“

     Pallas jiskrných zraků tu přistoupla k němu a řekla:  
„Láerte, ze všech přátel mi nejvíc milený v srdci,  
k Palladě jiskrných zraků a k Diu se pomodli otci,  
potom pravicí mávni a vymršť stinný svůj oštěp!“  
Řekla to bohyně Pallas a velkou sílu mu vdechla.  
Vroucně se pomodlil k ní, jež velkého Dia je dcera,  
honem pravicí mávl, a vymrštiv stinný svůj oštěp,  
udeřil Eupeitha vládce skrz přilbici s kovovým čelem.  
Oštěpu nezdržel kov: skrz naskrz projelo ostří:  
padl, až duněla země, a brnění zařinklo na něm.  
Vládce i statný syn vtom vrazili do přední řady,  
ostrými meči je kláli a oštěpy o dvojím hrotu.

     Tenkrát by jistě jim všem byli odňali život a návrat,  
avšak bohyně Pallas, jež bouřného Dia je dcera,  
mocným hlasem vzkřikla a zdržela veškero mužstvo:  
„Občané ithačtí, dost! Již kruté zanechte bitvy,  
abyste bez mnohé krve co nejdřív se rozešli z boje!“  
     Toto jim Pallas řekla, a bledá je pojala hrůza,  
přejel zástupy mráz, až z rukou jim vylítly rázem  
zbraně a na zem padly, jak zazněl bohynin výkřik:  
do města pádili zpět, svůj život nechtíce ztratit.  
     Strašlivě vykřiknuv rek, jenž tolik zápasů přestál,  
vyrazil proti nim skrčen jak orel vysokoletý.

     Vtom však mrštil Zeus, syn Kronův, čadivým bleskem  
před oči Olbřímorodé své rozenky jiskrných zraků.  
     Pallas jiskrných zraků tu pravila k Odysséovi:  
„Zchytralý Odyssée, ty z Láerta vládyko jasný,  
zadrž a další spor hleď zastavit společné války,  
aby se Kronovec Zeus pak nehněval, vidoucí v dálku!“  
     Takto mu pravila Pallas. I poslechl, plesaje v srdci.

     Avšak nedlouho potom jim oběma sjednala smlouvu  
bohyně, Athénská Pallas, jež bouřného Dia je dcera,  
Mentoru podobna jsouc jak postavou těla, tak hlasem.
