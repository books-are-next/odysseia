---
title: ZPĚV VII
contentType: prose
---

<section>

## _Odysseus hostem krále Alkinoa_[^7]

Prosil tak Odysseus slavný, jenž tolik zápasů přestál,  
zatím co silní mezci se s dívkou do města brali.  
     Ale když k přeslavnému se blížila otcovu sídlu,  
stanula před vchodem domu, a bratří podobní bohům  
shlukli se kolem sestry a ihned zpode jha vozu  
jali se vypřáhat mezky a do domu nosili roucha.  
Dívčina v ložnici svou pak spěchala. Komorná její,  
z Apeiry Eurymedúsa, jí ihned rozžehla oheň.  
Z Apeiry Eurymedúsu kdys přivezly prohnuté lodi,  
vládci ji vybrali v dar, vždyť vládyka Alkinoos  
všechněm Faiékům vládl, a lid jak boha jej ctíval.  
Dceru pak bělostných loktů mu pěstila, Nausikau.  
Nyní jí rozžehla oheň a vnitř jí chystala jídlo.

     Tehdáž Odysseus vstav, šel do města. Athéna hustou  
tělo mu zakryla mhou, jsouc velice pečliva o něj,  
sice by z Faiéků hrdých snad některý, v cestu mu přijda,  
mohl jej tupiti slovy a po jeho jméně se ptáti.

     Ale když Odysseus měl již vkročit v rozkošné město,  
Pallas jiskrných zraků v té chvíli mu do cesty přišla  
v podobě mladé dívky, jež konev na vodu nesla.  
Stanula před ním přímo, a Odysseus slavný se tázal:  
„Nechtěla bys, mé dítě, mě zavést do domu muže,  
vladaře Alkinoa, jenž panuje nad tímto lidem?  
Neboť přicházím sem, muž cizí, zkoušený těžce,  
z ciziny, z daleké země, a proto tu nikoho neznám  
z lidí, co v krajině této a v městě své obydlí mají.“  
     Pallas jiskrných zraků mu na to zas odvece takto:  
„Nuž já, tatíčku hoste, ti palác, jakož mi velíš,  
ukážu: nablízku má své obydlí statný můj otec.  
Hezky však potichu pojď, já cestou ti vůdkyní budu!  
     Ty však si nevšímej lidí a nikoho na nic se neptej,  
neboť netrpí rád lid faiécký cizince v zemi,  
ani jich nehostí vlídně, když někdo sem odjinud přijde.  
Hbitým, plujícím vkvap, svým korábům důvěřujíce,  
brázdí nesmírnou tůň, vždyť toho jim Zemětřas popřál.  
Rychlé jsou jejich lodi jak myšlenka, nebo jak křídlo.“  
Tak tedy pravila k němu a napřed kráčela Pallas,  
chvatně a statný rek šel bohyni Athéně v patách.

     Z Faiéků proslulých plavbou však neviděl cizince nikdo,  
ačkoli po městě šel jich středem. Nechtěla toho  
Pallas pletenců krásných a vznešená: okolo něho  
božské rozlila temno, vždyť měla oň starosti v duši.

     Divil se přístavům jejich a také souměrným lodím,  
divil se místům sněmův a městským předlouhým hradbám,  
vysokým, chráněným koly kol dokola — hotový zázrak.

     Ale když k přeskvostnému se dostali královu domu,  
Pallas jiskrných zraků tu počala mluviti takto:  
„To jest, tatíčku hoste, ten palác, který mi velíš  
ukázat. Vládci tam jsou, jak shledáš, živení Diem,  
kteří tam při hodech sedí. Ty dál jen kráčej a v srdci  
neboj se nic, vždyť smělý muž má zajisté v každém  
podniku lepší zdar, byť i odněkud odjinud přišel.  
Ty si však přede vším jiným hleď vyhledat královnu v domě!  
Árétu nazývá lid svou vládkyni. Pochází z téže  
rodiny, z které i král byl narozen, Faiéků vládce.  
     Nejprve Nausithoovi byl Zemětřas Poseidon otcem,  
matkou pak Periboia, svou krásou nejspanilejší,  
chrabrého Eurymedonta to ze všech nejmladší dcera,  
který dřívějších dob byl králem Gigantů pyšných,  
ztratil však zpupný ten lid, též vlastní život svůj ztratil.  
     S touto se Poseidon snoubil a zplodil chrabrého reka,  
vládyku Nausithoa, jenž nad lidem Faiéků vládl.  
Byli pak Alkinoos a Rhéxénór synové jeho.  
Rhéxénór, mladistvý choť, však bez synů, Stříbrnolukým  
Foibem byl sklán — jen jedinou choť v svém zanechal domě,  
Árétu.  
             Alkinoos ji potom za ženu pojav,  
vzdával jí takovou čest, jak žádná nebývá ctěna  
z žen, jež spravují dům, svým manželům poddány jsouce.  
Taká je zajisté čest jí vzdávána z celého srdce  
od jejích milých dítek i samého Alkinoa.  
Také však od lidí všech, již na ni jak bohyni hledí,  
vlídněji pozdravujíce, když městem kráčívá někdy.  
Však též důvtipem bystrým i ona je nadána hojně,  
ženám, jež v oblibě chová, i mužům smiřujíc sváry.  
Ona-li ve svém srdci ti přízniva, cizinče, bude,  
můžeš s jistotou doufat, že spatříš své milé a přijdeš  
v dům svůj s vysokým stropem a do své otcovské země.“  
     Pallas jiskrných zraků zas odešla po těchto slovech  
po mořské nezmorné pláni, když z luzné Scherie vyšla.  
Přišla pak do Marathónu, pak do Athén širokých ulic  
v pevný dům Erechthéův.  
             Tou dobou Odysseus kráčel  
v slavný dům Alkinoův a počal přemýšlet v duši,  
před domem zastaviv krok, než na práh kovový vstoupil.

     Jako by ze slunce zář neb z měsíce svítila jasná  
po domě s vysokým krytem, jenž patřil chrabrému králi!  
Stěny tam stavěné z mědi i vpravo i vlevo se táhly  
od prahu k pozadí síně, kol vroubené z ocele římsou.  
Pevný vladařův dům byl zavírán zlatými dveřmi,  
veřeje stříbrné byly a vězely v kovovém prahu,  
horní byl ze stříbra práh, byl zlatý ve dveřích kroužek.  
Zlatí po obou stranách, i stříbrní, byli tam psové,  
které Héfaistos sám byl zhotovil zkušenou myslí  
chrabrému Alkinoovi, by hlídali komnaty jeho.  
Psové ti nesmrtní byli a mladí po všecky časy.  
Sedadla opřená o zeď tam napravo, nalevo byla  
od prahu k pozadí řadou, a jemné ležely na nich  
pokrývky, tkané krásně, jež dovedně zrobily ženy.  
Na těch faiéčtí vůdci si v komnatě sedávali,  
když tam jedli a pili a hojnost mívali všeho.  
     Byly tam postavy chlapců, jež ze zlata zrobeny jsouce,  
na pevných podstavcích stály, a pochodně plály jim v rukou,  
hostům svítíce v noci, když v paláci slavili hody.

     Padesát služebných žen má ve svém paláci vladař.  
Jedny z nich pšenici žlutou mu melou na ručních mlýnech,  
jiné tkaniny tkají a jiné předou zas přádlo,  
sedíce v pohybu čilém jak štíhlé osiky listí.  
Z pláten setkaných hustě pak plynný skapuje olej.  
     Právě jak faiécký muž jest ze všech nejvíce zběhlý  
střelhbitě po moři hnát své koráby, zrovna tak ženy  
dovedou tkaniny tkát, vždyť Pallas jim Athénská dala  
dovednost v překrásných pracích a rozum nadmíru bystrý.

     Za dvorem veliký sad jest rozložen poblíže vchodu,  
jiter čtyř, kol s obou stran jest ohrada sadu.  
Vysoké stromoví v něm jest viděti rostoucí bujně:  
marhany, hruškové kmeny i jabloně s ovocem skvostným,  
smokvoně sladkých plodův a olivy rostoucí bujně.  
Plodů tam nechybí nikdy, ni nehynou v zimě ni v létě,  
nýbrž jich po celý rok jest dostatek, stále a stále,  
jemným Zefyru vánkem se rodí nebo již zrají.  
Za hruškou hruška tam zrá, tam za jabkem dozrává jabko,  
po fících zrají fíky a po hroznech dozrává hrozen.  
Též tam viničný sad jest vysázen úrody velké:  
jedna té vinice část jest výslunná na rovném místě,  
pražená slunečním žárem. Tam jednak sbírají hrozny,  
jednak je lisují už — zas jinde jsou kyselky vpředu,  
sotvaže opadal květ, však jiné už temně se barví.  
Za krajním pořadím rév jsou záhony vzdělané krásně,  
plné všelikých zelin a úrodou stále se skvějí.  
     Uvnitř je pramenů dvé, z nichž jeden se rozlévá celou  
zahradou, druhý zdroj zas pod dvorní zápraží teče  
směrem k hrdému domu, kdež měšťané čerpají vodu.  
Tak ten královský dům byl božstvem vykrášlen skvostně.  
     Odysseus stál tam a žasl, jenž tolik zápasů přestál.

     Když však všemu se dost již ve své nadivil mysli,  
honem překročil práh, pak vstoupiv do nitra domu,  
shledal, jak Faiéků vůdci a vládcové Argovu vrahu,  
Hermovi bystrého zraku, svou úlitbu z pohárů činí,  
kterého naposled ctí, když mají už na lůžko jíti.  
On pak komnatou šel, jenž tolik už podstoupil bojů,  
hustou jsa zahalen mhou, v niž bohyně Pallas ho skryla,  
až již k Árétě přišel a ke králi Alkinoovi.  
     Odysseus kněžniných kolen se oběma rukama chopil —  
když se vtom božský mrak zas rozptýlil okolo něho.  
Všichni se ztišili v ráz, když v paláci uzřeli muže,  
s podivem hledíce naň. —  
             Vtom snažně ji Odysseus prosil:  
„Áréto, jejíž otec jest Rhéxénór podobný bohům,  
k choti a kolenům tvým, když mnoho jsem zkusil, jdu s prosbou,  
jakož i ke tvým hostům.  
             Těm bohové požehnat račtež  
v žití, a každý z nich nechť vlastním zanechá dítkám  
hojný majetek v domě a úděl národem daný!  
Průvod mi připravte, prosím, bych přišel do země rodné,  
rychle, vždyť vzdálen jsa svých, tak dlouho již útrapy snáším!“  
Takovou pronesl prosbu a ke krbu do prachu sedl,  
k ohni. I umlkli všichni, a úplné nastalo ticho.

     Hrdinský Echenéos k nim po chvíli mluviti počal,  
který byl věkem starší než ostatní Faiéci všichni,  
v řečech však vynikal zvlášť — znalť mnohé věci a dávné.  
Dobře to smýšleje s ním, k nim promluvil těmito slovy:  
„Vladaři, nikterak hezké a slušné tohleto není,  
když je tu na zemi host, tam při krbu v popelu sedě,  
tito pak prodlévají a na tvé čekají slovo.  
Pročež cizince zvedni a na křeslo stříbrnohřebé  
sednout mu vel, pak héroldům kaž nám v měsidlech ještě  
s vodou namísit víno, ať vzdáme i bleskovládci  
Diovi čest, jejž prosebník ctný svým průvodcem mívá.  
Klíčnice večeři též ať ze zásob hostovi podá!“

     Vladař bujaré síly, jak uslyšel výpověď tuto,  
k cizinci Odysséu, jenž statný byl, důmyslu plný,  
došel, jej od krbu zdvihl a posadil na skvoucí křeslo,  
přikázav mužnému synu, by povstal, Láodamantu,  
který mu po boku seděl a kterého miloval nejvíc.

     Vodu vtom v konvici zlaté, a překrásné, přinesla služka,  
vlila ji v stříbrnou mísu, by mohli si umýti ruce,  
načež hlazený stůl jim každému stavěla vpředu.  
     Klíčnice ctná jim přinesla chléb, jejž na stolky dala,  
přidavši jídel hojně, jež ochotně ze zásob nesla.  
Odysseus jedl a pil, jenž tolik zápasů přestál.  
     Vladař bujaré síly se ke svému héroldu ozval:  
„Měsidlo, Pontonoe, teď naplň a v komnatě všechněm  
rozdej lahodné víno, ať vzdáme i bleskovládci  
Diovi čest, jejž prosebník ctný svým průvodcem mívá!“  
Řekl, a Pontonoos jim lahodné namísiv víno,  
rozdal je po řadě všem, když nalil k oběti v číše.

     Ale když ulili bohům a pili dle libosti srdce,  
tenkráte Alkinoos se ujal slova a pravil:  
„Nyní, Faiéků vůdci a vládcové, slyšte má slova,  
abych promluvil k vám, jak duch v mé hrudi mi velí!  
Již jste se najedli dost, teď jděte už domů se vyspat!  
Ráno pak větší počet si pozveme obecních starších,  
v domě tu poctíme hosta a potom nesmrtným bohům  
krásné oběti vzdáme, a potom výpravu jeho  
budeme na péči mít, ať bez trudu, beze vší práce  
host jest vypraven námi a do země otcovské přijde,  
rychle a k radosti své, byť z velké pocházel dálky,  
aby ho nehoda zlá snad nestihla uprostřed cesty,  
nežli by do země své byl dopraven. — Doma pak ovšem  
bude mu snášeti všecko, co osud a sudičky kruté  
upředly v rodný mu den, v němž máť jej zrodila na svět.  
     Pakli však některý bůh sem sestoupil s nebeských výšin,  
jinou patrně věc nám bohové nebeští strojí,  
neboť jindy se vždycky nám bohové dávají vidět  
v pravé podobě své, když konáme přeslavné žertvy.  
Tu pak hodují při nás a sedí pospolu s námi.  
     Někdo-li na cestě z nás, byť samoten, s nimi se potká,  
žádný se netají z nich — jsmeť blízcí příbuzní jejich,  
stejně jak Kyklopové a Gigantů divoké plémě.“

     Důvtipný Láertův syn zas těmito odvětil slovy:  
„Zřekni se myšlenky té, ó vladaři! Já přece nijak  
nejsem podoben bohům, co sídlí na nebi širém,  
vzrůstem ni postavou svou, než toliko smrtelným lidem.  
O komkoli vám známo, že nejvíce z veškerých lidí  
žalostí má, pak jistě i já jsem strastmi mu roven.  
Avšak ještě i víc bych neštěstí vyprávět mohl,  
co jsem všelikých běd již vytrpěl po vůli boží.  
     Teď však nechte mne jíst, ač velmi jsem na duchu stísněn!  
Neníť drzejší věc, než hrozný žaludek v těle,  
neboť si vynutí vždycky, byť násilím, aby ho každý  
dbal, byť velmi byl týrán a velkou žalost měl v duši.  
Tak teď i já mám na srdci žal — však žaludek stále  
nutí mě k jídlu a pití a vyhání ostatní všecko  
z paměti, co jsem kdy zkusil, a káže mi dosyta pojíst.

     Vy však popilte sobě, hned po ránu, s úsvitem Zory,  
byste mě nešťastného zas do země zavezli rodné,  
třeba i po dlouhých strastech!  
             Ať zahynu, jenom když uzřím  
majetek svůj, svou čeleď i palác s vysokým krytem!“  
Řekl, a všichni tu řeč hned schválili, každý byl pro to,  
aby byl vypraven host, jenž řádná promluvil slova.

     Ale když ulili bohům a pili dle libosti srdce,  
všickni se rozešli k spánku, a každý šel do svého domu.  
V komnatě jedině on byl doposud, Odysseus slavný,  
Aréta poblíž něho i vladař podobný bohům  
seděli, náčiní stolní pak sklízely služebné ženy.

     Áréta bělostných loktů tu první počala mluvit,  
neboť sukni a plášť hned poznala, spatřivši krásný  
oděv, jejž utkala sama i její služebné ženy.  
Proto se ozvala takto a mluvila perutná slova:  
„Na jednu věc, můj hoste, já sama se nejdřív tě zeptám:  
kdopak a odkud jsi rodem? — A od koho dostal’s ta roucha?  
Neděl’s, že na ostrov náš ses dostal po moři bloudě?“

     Důvtipný Láertův syn jí odvětil těmito slovy:  
„Těžká to, královno, věc, bych podal ti zevrubnou zprávu,  
když tak přehojně strastí mi bohové nebeští dali.  
Já však povím ti přec, nač ptala ses, chtějíc to zvědět.  
Ostrov kýs Ógygie se rozkládá daleko v moři,  
bydlí tam Kalypsó lstná, jež z Atlanta zplozena byla,  
bohyně pletenců krásných, a vznešená, se kterou vůbec  
nikdo se nestýká z bohů ni žádný ze smrtných lidí.  
Mne jen nešťastného jí ke krbu přivedlo božstvo,  
samotného, vždyť Zeus loď rychlou mi zářivým bleskem  
srazil doprostřed moře a celou mi úplně rozbil.  
Ostatní druhové zdatní mi tenkrát zhynuli všichni,  
já ale objal jsem kýl své vlastní prohnuté lodi,  
hnán jsem byl po devět dní, až v desátém za černé noci  
na ostrov Ógygii mě zahnali bozi. Tam bydlí  
Kalypsó pletenců krásných a přemocná. Tato mě vzala  
v ochranu, hostila s péčí a pěstila, říkajíc často,  
že mi chce nesmrtnost dáti a mladost po všechny časy,  
avšak nemohla přec mé srdce mi přemluvit v hrudi.  
Tam jsem po sedm let byl trvale, smáčeje pořád  
slzami božský šat, jejž sama mi Kalypsó dala.  
Ale když osmý rok již nastoupil oběhem času,  
tehdy mě vybídla sama a rozkaz dala mi odplout,  
ať již na rozkaz Diův, ať její se změnila vůle.  
     S prámem, jejž pevně jsem zrobil, mě vyslala, davši mi hojně  
jídla a libého vína a v božská mě oděvši roucha,  
vítr pak lahody plný a příznivý poslala za mnou.  
Celých sedmnáct dní jsem mořskou hladinu brázdil,  
ale v den osmnáctý se stinné mi zjevilo horstvo  
této zde krajiny vaší — a milé mi zplesalo srdce.  
Avšak žel, vždyť znova mě strast zas potkati měla  
hojná, již Poseidáón mi poslal, chvějící zemí,  
povzbudiv prudké větry — a takto mi zamezil cestu:  
Vzbouřil nesmírné moře, a hrozná mi nedala vlna,  
abych, sténaje těžce, tím prámem byl unášen dále.  
Potom mi rozbila prám zlá vichřice — já ale přece,  
plavaje, tuto zde tůň jsem přebrodil šťastně a včera  
větrem a přívalem vln byl k vaší pevnině přihnán.  
     Když jsem vystoupit chtěl, vln příval téměř mě zničil  
u břehu, na velké skály a žalostné místo mě vrhnuv.  
Já však se uhnul zas nazpět a, plavaje, konečně v říční  
vplul jsem proud, kdež na zemi vstup byl nejlepší ze všech,  
hladký a prostý skalin, kde jistý byl od větru úkryt.  
Klesnuv, pomalu sil jsem nabýval. Přišla pak božská  
noc. Já vystoupiv ven z té nebem živené řeky,  
usnul jsem v hustém křoví, když hojné jsem na sebe listí  
shrnul. Tu na oči mé bůh rozestřel předlouhý spánek.  
Tam v té hromadě listí, jsa smuten v mileném srdci,  
spal jsem po celou noc, spal ráno — i v poledne ještě.  
Slunce se chýlilo níže, a sladký mě opustil spánek.

     Tu pak na břehu mořském jsem spatřil služky tvé dcery  
hráti a uprostřed nich tvou rozenku, bohyním rovnou.  
Prosil jsem. Šlechetný duch tvé rozence nechyběl pranic,  
že by se nenadál nikdo, když s mladším se člověkem sejde,  
že by si počínal takto — věk mladší má rozvahy málo.  
Dala mi hojnost jídla, a také jiskrné víno,  
kázala umýt se v řece a dala mi tohleto roucho.  
Tak jsem, ač velice truchliv, ti skutečnou pověděl pravdu.“

     Na to pak Alkinoos mu odvětil těmito slovy:  
„Není to vhodné právě, co moje si smyslila dcera,  
ježto tě nevedla hned sem do domu s družinou dívek  
služebných, vždyť přec k ní ses nejdřív obrátil s prosbou!“  
     Důvtipný Láertův syn zas těmito odvětil slovy:  
„Nerač pro tuto věc svou vzornou kárati dceru!  
Ona mě vybídla hned, bych s jejími služkami kráčel.  
Já však nechtěl jsem sám, vždyť bázeň a ostych mi bránil,  
že by se nějak tvůj duch snad zachmuřil, kdybys to viděl,  
vždyť jsme my synové lidští zde na světě dráždivi příliš.“  
     Na to pak Alkinoos mu odvětil těmito slovy:  
„Nikterak není, hoste, v mých prsou takové srdce,  
které by vzkypělo marně — jest ve všem zachovat míru!  
Kéž by jen, otče ty Zéve i Athéno, kéž by jen, Foibe,  
takový muž, jak ty’s, jenž se mnou stejně by smýšlel,  
manželem byl mé dcery a mým se pak nazýval zetěm!  
Já bych ti daroval palác a hojný majetek k tomu,  
kdybys tu zůstati chtěl. Však nechceš-li, nikdo tě tady  
z Faiéků zdržovat nesmí — kéž Diu se nezlíbí toto!  
Výpravu do vlasti tvé jsem stanovil, abys to věděl,  
na zítřek: ty budeš ležet a spánkem překonán spáti,  
oni tě klidným mořem pak povezou, až by ses dostal  
do své vlasti a domu, a kam by se zlíbilo tobě,  
byť by to o mnoho dál než na samu Euboiu bylo,  
jež prý nejdále jest, jak tvrdí plavcové naši,  
kteří přišli až tam, když rusého Rhadamanthya  
vezli, jenž Titya chtěl kdys navštívit, rozence Země.  
Avšak i tam kdys přišli a dojeli bez trudu k svému  
cíli a v tentýž den zas nazpět dopluli domů.  
Všaktě to poznáš i sám, oč koráby moje a plavci  
veslem vířiti tůň jsou nejlíp cvičeni ze všech.“  
     Zplesal tu Odysseus slavný, jenž tolik zápasů přestál.  
Potom počal se modlit a mluvil těmito slovy:  
„Kéž by mi, Kronovče Zéve, co slíbil, vyplnil všecko  
Faiéků král! Ten po všechen čas nechť po zemi žírné  
nezmarnou oslavu má, však já kéž do vlasti přijdu!“  
Taková byla jich řeč, již navzájem mluvili k sobě.

     Aréta bělostných loktů pak velela služebným ženám  
v podloubí postavit lůžko a prostřít povlaky na ně  
krásné nachové barvy a rozestřít koberce přes ně,  
vlněné pokrývky navrch, by mohl se přikrýti jimi.  
Služebné z komnaty vyšly a v rukou světlo jim nesly.  
Když pak, pílíce kvapně, mu pevné ustlaly lůžko,  
přistouply k hostovi blíže a touto jej pobídly řečí:  
„Hoste, již odejdi spat — jest ustláno pro tebe lůžko!“  
Řekly, a na lože jíti mu velice vítáno bylo.  
     Takto tam Odysseus spal, jenž tolik zápasů přestál,  
na lůžku zdobeném řezbou, jež v ozvučném podloubí stálo.  
Avšak Faiéků král spal v pozadí vysoké síně,  
v které mu královská choť již chystala postel a lůžko.

</section>

[^1]: Laichterova sbírka krásného písemnictví XI. _Povídky_ Bjørnstjerna Bjørnsona. Řada II. Str. 171.

[^2]: A. Roemer v _Homerische Aufsatze_ 1913 dovozuje, že Odysseia má ráz demokratický a dělnický a že byla určena drobnému lidu, nikoli šlechtě.

[^3]: Dojem tento mění se v jistotu, jestliže uvážíme některá místa v Odysseii:

Když služka Eurykleia spatřila pobité ženichy, chtěla jásat, ale Odysseus ji zakřikl těmito slovy (XXII):

„V duši jen, stařenko, plesej, buď zticha a nejásej hlasně!  
Nebyl by pobožný čin chtít jásat nad smrtí mužů!  
_Tyto zde božská vůle a hrozné zhubily činy_,  
neboť nectili nikdy ni jednoho z pozemských lidí,  
ať byl dobrý, ať zlý, ať kdokoliv mezi ně přišel.  
_Proto teď za svou zpupnost jsou stiženi hanebnou smrtí!_“

Odysseus to zřejmě prohlašuje, že ne on, nýbrž bohové potrestali ženichy za jejich hrozné činy. Sebe pokládá za nástroj vyšší vůle božské.

Kdo by si nevzpomněl vznešených slov, která Svatopluk Čech vkládá do úst Janu Žižkovi po vítězné bitvě na hoře Vítkově: „Milí bratří! Nechvaltež mne, ale chvalte toho, jehož jsme my všichni pouhými nehodnými nástroji. Milostivý Bůh povalil slabou rukou naší nepřátele své i naše, protivníky pravdy svaté a našeho jazyka českého i slovenského. Pán všemohoucí, svatá naše záštita, porazil a zetřel mrzkou pýchu jejich. Jemu buď proto čest a chvála na věky věkův amen!“ (Sebrané spisy Sv. Čecha, IX. Výlety, str. 325).

Když byli všichni ženichové pobiti, tu hérold Medón prosil Odysséa za slitování. Odysseus mu dal milost a pravil (XXII):

„Neboj se nic! Můj syn již zachránil tebe a spasil,  
abys v duši to poznal a také jiným to řekl,  
_kterak šlechetný čin jest mnohem lepší než špatný,_“

tj. za špatné činy lidé bývají stiženi trestem, za dobré odměnou.

K Athéně pravil bůh Zeus (XXIV):

„Nebyl-li úmysl ten kdys _vymyšlen od tebe samé_,  
jednou že Odysseus přijde a všecky ty ženichy ztrestá.“

Slova ta dokazují zřejmě, že pomsta stala se řízením božím.

Tato místa jsou důkazem, že básník podložil své básni ideu o vině a trestu a provedl ji na konkrétním případě, tj. na zpupných ženiších.

[^4]: Vizme, co praví starý král Láertés cizinci (Odysséovi), když se ho tázal, zdali tato země jest Ithaké (XXIV):

„Ovšem, jest to ta země, ó cizinče, po níž se tážeš,  
_avšak násilný lid, pln zpupnosti, nad ní teď vládne._“

Slovy těmi zřejmě jest naznačena anarchie, která za nepřítomnosti královy v zemi nastala.

Na sněmu ithackém starý šlechtic Aigyptios si stěžuje (II), že

„dosud tu nebylo sněmu ni porady občanů starších

_od dob, co Odysseus slavný se vzdálil na dutých lodích_“  
a žehná tomu, kdo sněm svolal.

I národ tedy cítil, že státní život Ithačanů vyšinul se po odchodu Odysséově z obvyklých kolejí.

Z těchto míst je vidět, že básník měl na mysli též ideu státní.

[^5]: Píšeme obšírněji o Télemachii nejen proto, že bývá vyhlašována za část později přidanou od cizího básníka, nýbrž i proto, že pochopením této části lze pochopit celek.

[^6]: Zpěv II, III a IV.

[^7]: Zpěv VII, VIII a IX.

[^8]: Zpěv IX, X, XI a XII.

[^9]: Zpěv X, XI.

[^10]: Zpěv XI.

[^11]: Zpěv XI, XII.

[^12]: Zpěv XV, XVI.

[^13]: Zpěv XVII–XXIII.
