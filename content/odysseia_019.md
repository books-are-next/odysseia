---
title: ZPĚV X
contentType: prose
---

<section>

## Aiolos, král větrů

Připlujem k aiolské výspě, kde má své obydlí stálé  
Aiolos, Hippotův syn, jenž milý byl nesmrtným bohům.  
Ostrov ten po moři pluje a kolem je ohrazen celý  
kovovou nezlomnou hradbou a hladká z něho ční skála.  
S ním tam dvanácte dítek má obydlí v paláci jeho.  
Šest má dcer, šest synů. Ti bují v rozkvětu mládí.  
Otec dcery své provdal a vlastním dal za ženy synům.  
Oni tam při otci milém a při své pečlivé matce  
hodují každý den — jest bez počtu před nimi jídel.  
Dvorem slyšet je hluk, jenž z vonné se ozývá síně  
za dne. Když nastane noc, spí u svých ctihodných chotí  
na lůžkách zdobených řezbou a kobercích velice krásných.  
Tamo jsme do jejich místa a krásného paláce přišli.

     Hostil mě celý měsíc a na všecky věci se tázal,  
na Tróju, argejské loďstvo a na návrat Achaiů z války.  
Já pak bohovi zas jsem patřičně vykládal všecko.  
Když jsem už odplouti toužil a žádal za jeho průvod,  
nikterak neodpíral a výpravu ochotně chystal.

     Dal nám na cestu měch, jejž z devítiletého býka  
vyňal a fučivých větrů v něm spoutal pohybů volnost,  
neboť Kronovec Zeus jej stanovil vladařem větrů,  
aby z nich každý bouřil neb konejšil, jak se mu zlíbí.  
Potom na duté lodi jej stříbrnou tkanicí vázal,  
třpytnou, by ani dost málo mu nemohlo uniknout z měchu.  
Jedině Zefyrův vánek mi dopředu poslal, by vanul,  
chtěje, by lodi i nás hnal kupředu.  
                         Takto se arci  
nemělo stát, vždyť nerozum náš nám způsobil zkázu.

     Devět napořád dní, jak ve dne, tak v noci, jsme pluli,  
až se nám v desátý den již zjevila otcovská půda,  
také jsme viděli tam, již nablízku, nítiče ohňů,  
když vtom, námahou mdlého, mě sladký přemohl spánek:  
pořád jen táhla jsem řídil a z druhů jich nikomu nedal  
jinému, bychom co nejdřív se dostali v otcovskou zemi.

     Zatím druhové moji však vespolek mluvili o tom,  
mníce, že do domu svého si odvážím zlato a stříbro,  
které mi Aiolos dal, syn Hippotův chrabrého ducha.  
     Takto pak pravil ten onen a na svého pohlédl druha:  
‚Divno, jak tento zde muž jest všechněm milý a vzácný  
lidem, kdykoli k nim jen zavítá, v zemi a město.  
Mnoho již pokladů vzácných si přiváží z Ília domů,  
z kořisti — tuhle však nám, ač tutéž prošli jsme cestu,  
každému do vlasti své jest s prázdnýma rukama jíti.  
Rovněž mu teď zas Hippotův syn dal z přátelské přízně  
tohle — nuž honem pojďme a pohleďme, co by to bylo,  
kolik zlata a stříbra se skrývá v tomto zde měchu!‘  
     Řekli, a rada ta zlá v jich poradě nabyla vrchu.  
Rozvážou měch — vtom větrové v ráz jim vyrazí z měchu.  
Rázem je popadla bouře a od země otcovské hnala,  
plačící na mořskou pláň.  
             Vtom ze svého procitnuv spánku,  
ve své statečné mysli jsem počal přemýšlet o tom,  
měl-li bych vyskočit z lodi a život ve vlnách pohřbít,  
či snad klidně to snésti a zůstat naživu ještě.  
Já jsem to snesl a zůstal a ležel na lodi tiše,  
zastřev tvář — však vichoru vztek hnal koráby naše  
nazpět k aiolské výspě, a druhové žalostně lkali.

     Z lodi jsme na souš vyšli a čerstvé si nabrali vody,  
načež při lodích rychlých se druhové najedli kvapně.  
     Když pak jsme pokrmu dost již pojedli, jakož i pití,  
tenkrát jednoho druha a hérolda přidruživ k sobě,  
v Aiolův skvostný jsme dům zas vstoupili.  
             Jeho jsme našli  
hodovat u své choti a u svých milených dítek.  
My pak vešli jsme dovnitř a na prahu, u samých dveří,  
sedli. —  
             Ti na mysli žasli a těmito slovy se ptali:  
‚Copakže, Odyssée, sem jdeš? — Ký zloboh tě stihl?  
Vždyť jsme tě vyslali přec tak pečlivě, aby ses dostal  
do své vlasti a domu, a kam by se zlíbilo tobě!‘  
     Řekli, a na to jsem já zas promluvil, truchlivý v srdci:  
‚Zhoubní druzi a spánek mě uvrhli do této bídy,  
kletý — než pomozte nám, ó přátelé, vám je to možno!‘  
Děl jsem a lahodou slov v jich přízeň se vlichotit hleděl.

     Oni tu umlkli všichni — jen otec mi odvětil takto:  
‚Ihned z výspy mi táhni, ty nejzvrhlejší z tvorstva!  
Nelze mi přec, bych hostil a do vlasti posílal muže,  
který blažených bohů si zřejmou nenávist získal!  
Pryč! Vždyť přišel jsi sem, jak patrno, protivný bohům!‘  
Takto mě vyháněl z domu, a já jsem zhluboka vzdychal.  
     Pak jsme se na cestu zpět zas vydali, sklíčeni v srdci.  
Plavcům klesal duch, když musili veslovat pracně  
pro naši zpozdilost vlastní. — Už nevál příznivý vítr.

## Laistrýgoni

Po šest napořád dní, jak ve dne, tak v noci, jsme pluli,  
v sedmý k strmému městu jsme konečně Lámovu přišli  
v Télepyl laistrýgonský, kde pastýř pastýře volá:  
jeden z nich vhání stádo a druhý je na pastvu žene.  
     Tam by si člověk, jenž nespí, i dvojí výdělek mohl  
získati: za pastvu skotu a za pastvu bělostných ovcí,  
neboť tam noční dráhy jsou denním nadmíru blízké.  
     Vplujem ve vzorný přístav — tam zříme, jak okolo něho  
strmá se s obou stran, kol dokola, skalina zdvíhá,  
z moře pak příkré břehy a vyčnělé naproti sobě  
pří ústí do výše trčí, a vchod jest velice úzký.  
Ihned každý můj druh tam vehnal prohnutý koráb,  
lanem pak přivázal loď v té zátoce sevřené zevšad  
hustě, vždyť mořská se tůň tam nevzdula vanutím větru,  
nikdy, ni mnoho ni málo — a jasná tam hladina byla.  
     Jedině já svou černou loď jsem zadržel venku,  
na samém pokraji břehu, a ke skále přivázal lanem.  
Potom jsem vystoupil na vrch a na skalné vyhlídce stanul:  
nikde tam nebylo půdy, již zorali muži a býci,  
v daleku jen jsem zahlédl kouř, jak do výše stoupá.  
     Tenkráte soudruhy své jsem vysílal na zvědy vyjít,  
jací v krajině té jsou lidé žijící z chleba,  
zvoliv soudruhů dvé, druh třetí byl héroldem jejich.  
Druhové z korábu vyšli a plochou dali se cestou,  
po které s vysokých hor lid svážíval na vozích dříví.

     Tu pak se potkali s dívkou, jež před městem vážila vodu,  
vladaře Antifatéa to dcerou, statnou to děvou.  
Ke zdroji krásných proudů ta dívčina scházela právě,  
k Artakii, z níž denně si lid bral do města vodu.  
Poslové přistoupli k dívce a počavše hovor se ptali,  
který je král té země a kterému národu vládne.  
Dívka jim udala hned dům otcův s vysokým krytem.  
     Ale když v slavný ten dům již vkročili, našli tam ženu  
velkou jak vrchol hory — i pojala hrůza je před ní.  
Ihned ze sněmu lidu jim manžela zavolat dala,  
statného Antifatéa.  
             Ten krutou jim připravil zhoubu:  
popadl jednoho z druhův a hned si ho připravil k jídlu.  
Druzí dva vylítli z domu a úprkem přiběhli k lodím.  
     Po městě řev však pozdvihl král — hned na jeho pokřik  
mohutní Laistrýgoni se se stran sbíhali různých,  
bez počtu — nikoli mužům, spíš Gigantům podobni jsouce.  
     Oni tu s vrcholů skal hned počali balvany házet  
přetěžké. Strašný hřmot byl vzbouřen po lodích všude,  
jak tam hynulo mužstvo a koráby tříštěny byly.  
Každý je bodal jak ryby a k mrzkým si odnášel hodům.  
     Co tak soudruhy mé v té hluboké zátoce kláli,  
zatím broušený meč jsem vytasil od statné kyčle,  
jím jsem provazy přeťal, jež na lodi ztemnělé přídy  
byly, a soudruhům svým jsem dával důtklivý rozkaz,  
rychle se chopit vesel a uniknout hrozící zkáze.  
     Lodníci mořskou tůň hned zvířili, lekše se zhouby.  
Unikl k radosti mé můj koráb z převislých skalin  
na širou mořskou pláni — ty druhé tam hromadně zašly.  
Pak jsme se na cestu dál zas vydali, sklíčeni v srdci,  
rádi, že znikli jsme smrti — však milých pozbyvše druhů.

## Kirké

Připlujem k aiajské výspě, kde má své obydlí stálé  
Kirké pletenců krásných a mluvící bohyně mocná,  
Aiéta zhoubné mysli to z jedné rodiny sestra:  
Hélios, pochodeň lidstva, jich obou je roditel vlastní  
z matky, jež Persé slove a dcera je Ókeanova.  
     Ku břehu oné výspy jsme přistali s korábem mlčky,  
v ochrannou zátoku přímo, a bůh nás nějaký vedl.  
Tenkrát vystoupše z lodi, dva dny jsme a ještě dvě noci  
leželi, ztrátou síly a zármutkem soužíce mysl.  
     Ale když třetí den nám Jitřena pletenců krásných  
přinesla, ostrý meč jsem do rukou chopil a oštěp,  
narychlo od lodi své jsem kráčel na rozhled vzhůru,  
zda bych zaslechl hlasy a spatřil zoranou půdu.  
     Vyšel jsem na drsnou skálu a na jejím vrchu jsem stanul.  
Zdálo se, jako by kouř tam stoupal z Kirčina sídla,  
od země širokých cest skrz husté křoví a stromy.  
Tu jsem přemýšlet počal i ve svém srdci a v mysli,  
mám-li tam na zvědy jít, když dým jsem tam uviděl žhavý.  
Když jsem tak přemýšlel v srdci, tu vhodnějším uznal jsem toto:  
na mořský břeh jít dříve a k rychlému korábu svému,  
dát svým soudruhům najíst a potom je na zvědy poslat.  
     Když pak, kráčeje zpět, jsem k prohnuté lodi se blížil,  
dojat byl nějaký bůh v mé samotě soucitem se mnou,  
neboť parohatého mi jelena do cesty poslal,  
velkého: kráčel k řece, jda z lesní pastviny právě,  
dychtiv pít, vždyť sluneční žár už velmi ho soužil.  
Toho, jak kráčel z lesa, jsem ranil do středu hřbetu,  
páteří. Kovový hrot skrz naskrz pronikl tělem.  
Zachroptěv, do prachu padl, a z těla mu vyletěl život.  
Opřev se o něho nohou, jsem kopí kované z rány  
vyrval a položil na zem a nechal je na místě ležet.  
Avšak potom jsem sám šel natrhat chrastí a proutí,  
z něhož jsem upletl provaz, as na sáh, zkroucený pevně  
s obou stran, jímž nohy jsem spjal té obludy velké,  
pak jsem ho na šíji nesl a k černé lodi jsem kráčel,  
podepřen o kopí své, vždyť na pleci nebylo možná  
jednou rukou ho nést — bylť náramně velký ten jelen.

     Před lodí jsem jej shodil a potom soudruhy svoje,  
ke všem přistoupiv zvlášť, jsem vlídnou povzbudil řečí:  
‚Přátelé, vždyť přec dřív, byť velice truchliví, vejít  
nemůžem v Hádův dům, než hodina osudu přijde.  
Vzchopte se! Dokud co jísti, co píti je na lodi rychlé,  
s chutí pomněme jídla a nechtějme trápit se hladem!‘  
Děl jsem, i poslechli hned mé pobídky druhové moji,  
s tváří stáhli si roucha a jelena zhlédli a žasli  
na břehu nezmorné tůně — bylť náramně velký ten jelen.  
Když pak dost již dlouho se pozorně dívali na něj,  
všichni si umyli ruce a skvělé chystali hody.

     Takto jsme po celý den tam seděli k západu slunce,  
nadbytek masa jsme jedli a lahodné pili jsme víno.  
Když pak zapadlo slunce a nastal večerní soumrak,  
tehdáž na břehu mořském jsme všichni si ulehli k spánku.

     Zora když, s jitrem se rodíc, se zjevila růžovoprstá,  
tehdy jsem svolal schůzi a ke všem toto jsem mluvil:  
     ‚Druhové, slyšte má slova, ač mnohé snášíte strasti!  
Není nám, milení, známo, kde východ je, ani kde západ,  
ani kde pochodeň lidstva, bůh Hélios, pod zem se noří,  
ani kde vychází zas, nuž vejděme v úradu rychle,  
najdem-li nějakou radu, však, myslím, není tu žádná…  
Vyšel jsem na drsnou skálu a spatřil s vyhlídky ostrov,  
kterýžto se všech stran jest bez konce obklopen mořem.  
Ostrov sám jest nízký. I spatřil jsem, pohlédnuv bystře,  
uprostřed ostrova kouř skrz husté křoví a stromy.‘  
     Takto jsem promluvil k druhům, a těmto se sklíčilo srdce:  
přišlyť jim na mysl hrůzy, jež přestáli u Antifata,  
jakož i Kyklópův pych, toho zpupného lidožrouta.  
     Propukli v hlasitý sténot a proudem ronili slzy,  
avšak docela nic jim jejich neprospěl nářek.  
     Já však rozdělil jsem své soudruhy holení krásných  
ve dvé oddílů stejných a každému přidělil vůdce:  
já byl velitel jedněch a Euryloch podobný bohům,  
druhých, pak v kované přilbě jsme nakvap točili losy:  
tehdy los Eurylochův z ní vyskočil, chrabrého reka.  
     Vykročil Eurylochos, s nímž kráčeli dvacet dva druzi,  
s pláčem, my zůstali tam, však všichni jsme vzlykali hořce.

     Kirčin nalezli dům. Byl zbudován z kamenů hladkých,  
výstavně, v úvalu lesním, a na místě viděném zevšad.  
     Byli kol stavení toho i horští vlci i lvové,  
zakletí od Kirky samé, jež dala jim škodlivé bejlí.  
Ti však se nevrhli na ně, jen povstali docela mírně  
s místa a dlouhým chvostem se lísali k soudruhům našim.  
     Jako se lísají psové, když odněkud z hostiny někdy  
domů vrací se pán, jenž nosí jim lahůdky chutné,  
tak se k nim lísali vlci i lvové mohutných drápů.  
Oni však velmi se lekli, když uzřeli hrozné ty dravce.

     Stanou v předsíni domu té bohyně pletenců krásných,  
Kirky, a slyší ji zvnitř, jak libým zpívajíc hlasem,  
tká tam tkaninu božskou a velikou, jaká jen bohyň  
bývají mistrná díla, i jemná i lepá a skvostná.  
     Polítés, náčelník mužů, tu první mluviti počal,  
který z druhů mi všech byl nejvíc milý a vzácný:  
‚Přátelé, žena je vnitř, jež tkajíc tkaninu velkou,  
zpívá líbeznou píseň, že celá kol podlaha zvučí,  
bohyně, neb snad žena — nuž nyní se ozveme rychle!‘  
Toto jim Polítés řekl — ti zvučným se ozvali hlasem.  
     Odemkla lesklé dveře a z komnaty vystoupla rychle,  
dovnitř je zvouc — hned vešli tam s ní, vší rozvahy prosti,  
jediný Eurylochos, jenž úklady tušil, tam nešel.  
Potom je uvedla v jizbu a na křesla sednout a židle  
zvala, pak žlutavý med, pak sýr, pak z ječmene mouku  
s pramenským smíchala vínem a přilila záhubné šťávy  
k jídlu, by otcovská zem jim nadobro zmizela z mysli.  
Avšak když jim to dala, a vypili, ihned je potom  
prutem kouzelným šlehla a zavřela v prasečí chlívy.  
     Měliť hlavy jak vepři i chrochot i štětiny také,  
jakož i tvar, jen rozum byl zdráv, jak býval kdy dříve.  
Plačící druhové v chlív jsou zavřeni — Kirké jim dala  
žaludů k jídlu a bukvic a také bobulí dřínu,  
stravu to zvyklou vepřům, již lehají na holé zemi.

     Nakvap tu Eurylochos se k černému korábu přihnal,  
dát nám o druzích zprávu a o jejich osudu trpkém.  
     Ale, ač dychtil mluvit, ni slova nám nemohl říci,  
neboť velký smutek mu celým pronikal srdcem,  
zrak se mu slzami plnil a bolest ho svírala v srdci.

     Když jsme se všichni ho ptali a již jsme se počali horšit,  
tu teprv vyložil nám, jak zhynuli ostatní druzi:  
     ‚Šli jsme, jak rozkaz jsi dal, tou chrastinou, vládyko slavný,  
našli jsme krásný dům: byl zbudován z kamenů hladkých,  
výstavně, v úvalu lesním a na místě viděném zevšad.  
Žena tam hlasitě pěla a velkou tkaninu tkala —  
bohyně, neb snad žena — tu druzi se ozvali hlučně.  
Odemkla lesklé dveře a z komnaty vystoupla rychle,  
dovnitř nás zvouc — hned vešli tam s ní, vší rozvahy prosti,  
jen jsem jediný já tam nevešel, úklady tuše.  
Ti se tam ztratili všichni, a společně — nikoho z druhů  
nebylo zřít, ač dlouhý čas jsem meškal a čekal.‘  
     Řekl, já zavěsil meč, jejž stříbrné zdobily hřeby,  
na plece, kovaný, velký, a potom lučiště také.  
Pak jsem zval Eurylocha, by toutéž cestou mě vedl.  
On však kolena má hned rukama oběma objav,  
prosil, žalostně štkaje, a řekl mi perutná slova:  
‚Nech mě tu, živený Diem, a nenuť mne proti mé vůli!  
Vímtě, že ani ty sám již nepřijdeš, aniž sem koho  
ze svých přivedeš druhů — radš prchněm s těmito rychle,  
poněvadž bychom takto dni záhuby uniknout mohli!‘  
     Pravil, já na jeho řeč jsem řekl mu odpověď tuto:  
‚Tak tedy, Eurylochu, si zůstaň na tomto místě,  
jez jen klidně a pij blíž černé vyduté lodi!  
Já však půjdu tam sám, vždyť silná mi nastala nutnost.‘  
     Děl jsem a od své lodi a od moře kráčel jsem vzhůru.

     Avšak když jsem už brzy, jda posvátným údolím oním,  
přijít měl v prostorný dům, jenž náležel kouzelné Kirce,  
tenkrát přišel mi vstříc bůh Hermés se zlatým prutem,  
jak jsem k tomu šel domu.  
             Byl podoben mladému muži  
s prvním na bradě chmýřím, když v nejkrásnějším je mládí.  
Hermés ruku mi stiskl, a těmito promluvil slovy:  
‚Kam to jen, nešťastníče, tu po kopcích ostrova kráčíš,  
samoten, neznalý kraje?  
               Jsou druzi tu v Kirčině domě  
zavřeni v podobě vepřů a v chlívech stavěných pevně.  
Či snad je vyprostit jdeš? — Však nemyslím, že by ses vrátil  
také ty sám — spíš v místě, kde druhové, uvázneš také.  
     Nuž já zachráním tebe a zbavím tě pohromy zhoubné.  
Tu máš! To kouzelné býlí si do domu Kirčina vezmi,  
které ti od hlavy tvé den jisté odvrátí zhouby!  
     Avšak nyní ti povím vše kouzelné Kirčiny spády:  
Připraví smíšený nápoj a přilije kouzelnou šťávu.  
Tenkrát kouzlo se jí však nezdaří: zamezí čáry  
bejlí, které ti dávám.  
             Však nyní povím ti všecko:  
     Jakmile kouzelným prutem tě Kirké po těle šlehne,  
ihned broušený meč spěš vytasit od boku svého,  
prudce se na Kirku vrhni, jak chtěl bys ji na místě zabít.  
Ona tu, plná strachu, tě pobídne, jít v její lůžko.  
     Potom božčina lůžka už nechtěj zamítat déle,  
aby ti vrátila druhy a za hosta přijala tebe.  
Avšak vyzvi ji dřív, ať vyřkne ti přísahu bohů,  
velkou, že pohromy zlé již nechce ti způsobit jiné,  
také až odložíš oděv, ti nevezme sílu a mužnost!‘  
     Toto mi Argovrah řekl a rukou bejlí mi podal,  
které byl vytrhl z půdy a ukázal vlastnosti jeho:  
kořen jeho byl černý a květ byl bílý jak mléko,  
móly je bohové zvou — však těžko je vytrhnout z půdy,  
aspoň smrtelným lidem — než bohům všecko je možno.  
     Hermés po těchto slovech se odebral na širý Olymp  
oním ostrovem lesním, však já jsem v Kirčino sídlo  
kráčel, a po cestě té v mé hrudi mi bouřilo srdce.

     Stanul jsem před vchodem domu té bohyně pletenců krásných,  
kdež jsem se hlasitě ozval, a hlas můj slyšela božka.  
Odemkla lesklé dveře a z komnaty vystoupla rychle,  
dovnitř mě zvouc, já šel jsem s ní, v svém srdci jsa sklíčen.  
Nymfa mě zavedla dovnitř a na křeslo stříbrnohřebé  
pozvala, úpravné, krásné, jež vespod podnožku mělo.  
Nápoj v zlatou mi číš pak nalila, abych jej vypil,  
v srdci však smýšlejíc zmar, tam přidala záhubné šťávy.  
Avšak když mi to dala, já vypil a selhaly čáry,  
kouzelným prutem mě šlehla a takto se ozvala ke mně:  
‚Jdi teď v prasečí chlívek a lehni si k ostatním druhům!‘

     Řekla, já broušený meč jsem od své vytasil kyčle,  
prudce jsem na ni se vrh’, jak chtěl bych ji na místě zabít.  
     Ona tu hlasitě vykřikla, a podběhši, objala moje  
kolena, hlasitě štkajíc, a pravila perutná slova:  
‚Kdopak a odkud jsi rodem?! Kde město a rodiče tvoji?!  
Žasnu, že’s okouzlen nebyl, když vypil’s ten čarovný nápoj!  
Dosud vůbec nikdo ten nápoj nesnesl jiný,  
kdokoli z mužů ho pil, jak přešel mu ohradou zubů — —  
avšak ve hrudi tvé jest nějak nezlomná mysl! —  
Že’s ty ten zchytralý rek, syn Láertův, o němž mi řekl  
Argovrah se zlatým prutem, že jednou s korábem černým  
zavítá na ostrov můj, až vracet se od Tróje bude!  
Ty však ten svůj meč vraz do pochvy — my však si nyní  
vystupme na lůžko mé, ať na něm společně oba  
ve styk vstoupíme družný a máme již důvěru k sobě!‘  
     Řekla, já na její řeč jsem dal jí odpověď tuto:  
‚Kirké, jak můžeš jen chtít, bych já byl přítulný k tobě,  
když jsi mi soudruhy mé přec ve vepře změnila v domě,  
mne pak, smýšlejíc lest, chceš zdržet tady a vábíš  
s tebou v komnatu jíti a na tvé vstoupiti lůžko,  
abys, až odložím oděv, mi odňala sílu a mužnost.  
Já však na lůžko tvé bych nikterak vstoupiti nechtěl,  
leč bys přísahou velkou mi ráčila, bohyně, vyřknout,  
ty že mi pohromy zlé již nechceš způsobit jiné.‘  
Děl jsem, a bohyně hned, jak žádal jsem, přísahu vyřkla.  
     Když pak se zařekla Kirké a přísahu skončila řádně,  
tu jsem už na lůžko vstoupil, jež překrásně zdobeno bylo.

     Zatím Kirčiny služky, jež byly tam zaměstnány,  
čtyři, jí v jejím domě své služebné konaly práce.  
Ovšemže rod těch služebných děv jest z hájů a zdrojů,  
z posvátných řek, jež v mořskou tůň své vlévají vody.  
Jedna z těch služebných nymf tam na křesla koberce kladla,  
krásné, nachové, navrch, a lněné pokrývky vespod,  
druhá před každé křeslo jim stavěla po jednom stolku,  
stříbrném — na každý z nich jim zlatý dávala košík,  
třetí z těch služebných nymf zas v stříbrném měsidle krásném  
sladké mísila víno a zlaté stavěla číše,  
čtvrtá snášela vodu a pod velkou trojnoží potom  
rozžehla planoucí oheň, a zakrátko voda se hřála.

     Ale když v lesklém kotle se voda již počala vařit,  
zvala mě do vany sednout, a z trojnože čerpajíc velké,  
příjemnou smíchala směs, již na hlavu lila a plece,  
dokavad úmorné mdloby mi s údů nesňala zcela.  
     Když pak mě umyla v lázni a natřela olejem mastným  
Kirké a krásným pláštěm a sukní mi oděla tělo,  
potom mě zavedla dovnitř a na křeslo stříbrnohřebé  
pozvala, úpravné, krásné, jež vespod podnožku mělo.  
     Vodu pak v konvici zlaté, a překrásné, přinesla služka,  
vlila ji v stříbrnou mísu, bych mohl si umýti ruce,  
hlazený velice krásně pak stavěla přede mne stolek.  
     Klíčnice ctná pak přinesla chléb, jejž na stolek dala,  
přidavši jídel hojně, jež ochotně ze zásob nesla.  
Potom mě pobídla jíst — však mému se nechtělo srdci:  
mělť jsem myšlenky jiné, a duch můj záhubu tušil.

     Jakmile spatřila Kirké, že sedím a nikterak nechci  
vztáhnout po jídle dlaň, než silnou žalost mám v duši,  
ihned přistoupla ke mně a pravila perutná slova:  
‚Copakže, Odyssée, jak němý takhle tu sedíš,  
zármutkem tísníš ducha a jídla a pití se netkneš?  
Či snad z nějakých lstí máš strach? Přec není už třeba  
nějaké obavy mít, vždyť mocnou jsem přísahu vyřkla.‘  
     Řekla, já na její řeč jsem dal jí odpověď tuto:  
‚Kirké, kterýpak muž, jenž řádným chtěl by se zváti,  
mohl by toho být schopen, by požil jídla a pití,  
nežli by vyprostil druhy a na vlastní oči je spatřil?  
Pakliže upřímně chceš, bych požil jídla a pití,  
kouzla je zbav, bych spatřil tu sám své soudruhy věrné.‘

     Děl jsem, a ihned Kirké se vzdálila z komnaty oné,  
majíc v pravici prut. Pak vyhnala, odemkši chlívek,  
druhy.  
             Ti devítiletým svou postavou podobni vepřům,  
shlukli se naproti sobě, a Kirké sama jich středem  
chodíc, každého z nich zas kouzlem jinačím třela.  
     Hned z nich štětiny spadly, jež dříve jim na těle vzrostly  
po onom zhoubném kouzle, jež mocná dala jim Kirké.  
Stali se opět lidmi, a mladšími, než byli dříve,  
také hezčími mnohem a na pohled většími vzrůstem.  
     Ihned mě poznali všichni, a každý tiskl mi ruce.  
Rázem se radostný pláč v nich probudil — strašlivým nářkem  
celý se ozýval dům, až pojal i bohyni soucit.  
     Ona tu přistoupla ke mně a pravila, bohyně jasná:  
‚Zchytralý Odyssée, ty z Láerta vládyko jasný,  
na mořský břeh teď pospěš a k rychlému korábu svému:  
nejdřív na suchou zem svůj koráb vyvlecte z moře,  
jmění do slují dejte a lodní nářadí všechno,  
potom se sám sem navrať a přiveď i soudruhy věrné!‘  
     Řekla, a mužný můj duch byl poslušen vyzvání toho:  
na mořský břeh jsem vyšel a k rychlému korábu svému,  
tam pak při lodi rychlé jsem našel soudruhy věrné,  
kterak žalostně lkali a hojné ronili slzy.

     Podobně telátka polní se ke kravám rodného stáda,  
kdykoli vrátí se v dvůr, když hojné se napásly trávy,  
tulí a vstříc jim běží — a chlévy jich nemohou déle  
zdržet — a bučíce zvučně, kol milých rodiček skáčí,  
nejinak druhové moji, jak zhlédli mě na vlastní oči,  
s pláčem shlukli se ke mně, a _tak_ jim na mysli bylo,  
jako by do své vlasti a do města rodného přišli  
v drsné ithacké zemi, kde zrozeni byli a vzrostli.  
     Hlasitě naříkajíce, mi pravili perutná slova:  
‚Stejně, ó živený Diem, se těšíme z návratu tvého,  
jak bychom v otcovskou zem zas připluli, v Ithaku rodnou. —  
Teď však vypravuj nám, jak zhynuli ostatní druzi!‘  
     Řekli, a já zas k nim jsem promluvil vlídnými slovy:  
‚Nejdřív na suchou zem svůj koráb vyvlecme z moře,  
jmění do slují dejme a lodní nářadí všechno,  
sami však popilte honem a se mnou společně pojďte,  
abyste viděli druhy, jak v posvátném Kirčině domě  
vesele jedí a pijí a hojnost mají tam všeho!‘  
     Děl jsem a poslechli hned mé pobídky druhové moji.

     Jediný Eurylochos mi zdržoval veškery druhy.  
Tento se ozval takto a pravil perutná slova:  
‚Kam to, ó nebozí, jdem, proč toužíte po těchto strastech  
v komnatu Kirčinu jít teď chtějíce? Tato pak jistě  
podobu lvů neb vlků vám dá neb dokonce vepřů,  
abychom veliký dům jí střehli i proti své vůli.  
Jako nás uvěznil Kyklóps, když naši tam druhové přišli,  
v obrovu stáj — též Odysseus sám, jenž velmi je smělý,  
neboť jen _zpozdilost jeho i jim_ byla příčinou zkázy!‘  
     Takto jim děl, však já jsem se jal v své rozmýšlet mysli,  
měl-li bych břitký meč naň vytasit od silné kyčle,  
mečem hlavu mu stíti a pak mu ji pod nohy hodit,  
ačkoli blízký to byl můj příbuzný, ale tu všichni  
druzi mi se všech stran v tom bránili vlídnými slovy:  
‚Tedy ho, vládyko jasný, tu nechejme, svolíš-li k tomu,  
ať si tu při lodi mešká a na stráži u lodi čeká,  
nás však, vůdcem jsa nám, veď v posvátné Kirčino sídlo!‘  
Řekli a od své lodi a od moře kráčeli vzhůru.  
     Ale ni Eurylochos se nezdržel u lodi duté,  
nýbrž šel též — má výhrůžka v něm již vzbudila hrůzu.

     Zatím v paláci svém mé ostatní soudruhy Kirké  
kázala vykoupat s péčí a natřít olejem mastným,  
načež huňatým pláštěm a sukní jim oděla tělo.  
Tam jsme je nalezli všecky, jak hodují v Kirčině sídle.  
     Jakmile tváří v tvář druh spatřil druha a poznal,  
propukli v hlasitý pláč, až v domě se ozýval nářek.  
     Ona tu přistoupla ke mně a pravila, bohyně jasná:  
‚Zchytralý Odyssée, ty z Láerta vládyko jasný,  
déle tu prudký pláč již nebuďte! Vímtě já sama,  
jaké množství běd vás soužilo na moři rybném,  
kolik i nepřátel dav vás pohubil na pevné zemi.  
Teď však se nasyťte jídlem a k tomu se napijte vína,  
až byste ve hrudi své zas nabyli statného ducha,  
jako když první jste den kdys kvapili z otcovské země,  
z drsné ithacké vlasti. Teď ochablí duchem a zhublí  
na těžké bloudění své jen myslíte — radosti nikdy  
žádné nemá váš duch, vždyť tolik jste zkusili strastí!‘  
     Řekla, a mužný náš duch byl poslušen vyzvání toho.  
     Tamo pak dlíce den ze dne, až do konce plného roku,  
nadbytek masa jsme jedli a pili jsme lahodné víno.

## Odysseus v podsvětí[^9]

Když však se naplnil rok, když nové se vrátily Hóry  
mizením měsíců mnohých a dlouzí zas počali dnové,  
tehdy mě vyzvala ven má věrná družina, pravíc:  
     ‚Bloude, již konečně jednou si vzpomeň na rodnou zemi,  
jestli ti souzeno jest, bys, zachráněn, opět se vrátil  
v dům svůj s vysokým stropem a do své otcovské země!‘  
Řekli a mužný můj duch byl poslušen vyzvání toho.  
     Takto pak po celý den tam tehdy až k západu slunce  
nadbytek masa jsme jedli a pili jsme lahodné víno.

     Když však zapadlo slunce a nastal večerní soumrak,  
ostatní druhové moji si v stinných ložnicích lehli,  
já však v Kirčino lůžko jsem vstoupil, zdobené krásně,  
tam jsem ji u kolen prosil, a hlas můj slyšela božka.  
K ní jsem se ozval takto a pravil perutná slova:  
‚Kirké, již vyplň mi slib, jejž sama’s mi slíbila přece,  
že mě zas propustíš domů — můj duch již velice touží,  
jakož i ostatních druhů. Ti milé srdce mi trápí,  
vedouce nářek kol mne — jen jakmile někam se vzdálíš!‘  
     Děl jsem, a bohyně jasná mi bez dlení pravila toto:  
‚Zchytralý Odyssée, ty z Láerta vládyko jasný,  
nedlete tedy již dél v mém obydlí proti své vůli!  
Jinou však musíte pouť dřív vykonat, vstoupiti totiž  
ještě i v Hádovo sídlo a hrozné Persefoneie,  
thébského Teiresia se v podsvětí po věštbě zeptat,  
onoho slepého věštce, jenž pořád má vědomí jasné,  
neboť mu Persefoneia i po smrti vědomí dala,  
aby byl při smyslech sám, když druzí jsou kmitavé stíny.‘

     Takto mi pravila Kirké a moje se sklíčilo srdce;  
na lůžku sedě jsem plakal, a duše má nepřála sobě  
dél již na světě žíti a vidět sluneční světlo.  
     Když jsem se naplakal dosti a v jejím se nazmítal lůžku,  
tehdy jsem ujal se slova a řekl jí odpověď tuto:  
‚Kdo však takové cesty, ó bohyně, bude mi vůdcem?  
Žádný přec k Hádovi muž v své černé se nedostal lodi.‘  
     Děl jsem a bohyně jasná mi bez dlení odvece takto:  
‚Zchytralý Odyssée, ty z Láerta vládyko jasný,  
o to ty neměj péče, kdo bude ti korábu vůdcem,  
jenom stožár si postav, a bílé rozepna plachty,  
seď jen, a Boreův dech tvůj koráb pohánět bude.  
Jakmile však tvá loď již propluje Ókean proudný,  
najdeš pobřeží nízké, kde háj jest Persefoneiin,  
vrby, jež tratí plody, a topoly veliké výšky.  
S korábem v Ókeanu pak přistaň, hlubokovírném,  
sám pak vstoupiti hleď v dům Hádův dusnoty plný,  
v místě, kde do Acherontu se vlévá Pyriflegethón,  
spolu i Kókýta proud, jenž styžské vody je výtok:  
jest tam skála a stok dvou proudů hučící mocně.  
     Tam pak s lodí se zastav, ó hrdino, jak ti to radím,  
na břehu vyhrabej jamku, as na loket na dél a na šíř,  
okolo úlitbu lij všem duším zemřelých lidí,  
prvou z mléka a medu, pak druhou z libého vína,  
třetí konečně z vody, v niž ječné přisypej mouky,  
matné pak zemřelých hlavy hleď vzývat vřele a slibuj,  
jakmile v Ithaku přijdeš, že jalůvku, nejlepší ze všech,  
skláš jim v domově v oběť a vzácné dary jim spálíš,  
nadto pak Teiresiu že za oběť berana zvláště  
úplně černého skláš, jenž ve vašem vyniká bravu.  
Až pak těmito sliby již vznešené zástupy mrtvých  
poprosíš, ovečku černou a berana z korábu vezmi,  
k temnu je otoč a skol, sám stranou přitom se odvrať  
k proudům Ókeanovým — i budou za krátkou dobu  
zesnulých nebožtíků už četné přicházet duše.  
     Tehdáž soudruhům svým hleď rozkaz dáti a výzvu,  
s ležících na zemi ovcí a tvrdým zabitých mečem  
stáhnout kůži, je spálit a vroucně se pomodlit k bohům,  
k Hádovi velmocnému a k hrozné Persefoneii.  
     Sám však broušený meč hleď vytasit od boku svého,  
u jamky čekej a zabraň, by matné zemřelých hlavy  
nepřišly ke krvi dřív, než Teiresia se optáš!  
     Věštec zakrátko sám, ó vládyko lidu, se zjeví,  
aby ti naznačil směr tvé cesty a dalekost její,  
též jak v rodnou se zem zas vrátíš po rybném moři.‘  
Řekla a zlatotrůnná se pojednou zjevila Zora.

     Potom v sukni a plášť mé tělo mi oděla Kirké,  
ve velkou bělostnou řízu se sama pak oděla nymfa,  
velice jemnou a lepou a pás kol boků si dala,  
krásný, skvoucí se zlatem, a na hlavu vzala si závoj.  
     Sám jsem procházel domem a veškery soudruhy svoje,  
ke všem přistoupiv zvlášť, jsem vlídnou pobízel řečí:  
‚Přátelé, neležte déle a sladkým nespěte spánkem,  
pojďme, vždyť mocná Kirké již dala mi na cestu návod!‘  
Děl jsem, a mužný jich duch byl poslušen vyzvání mého.

     Avšak beze všech ztrát jsem nevedl druhů ni odsud:  
Byltě tam Elpénór kýs, všech nejmladší, který ni v půtce  
nebýval silný příliš, ni zvláštním rozumem nadán.  
Ten tam, po chladu touže, a vzdáliv se od druhých přátel,  
na střeše Kirčina domu, jsa opilý vínem, si lehl.  
Když pak vstávali druzi, tu uslyšev lomoz a kroky,  
ze spánku vyskočil kvapně a ve své zapomněl mysli  
na schody vysoké vkročit a nazpět sestoupit po nich,  
nýbrž zřítil se přímo, hned se střechy. Tu se mu rázem  
z obratlů vylomil vaz, duch sešel v Hádovo sídlo.  
     Když již hodlali jíti, tu k druhům toto jsem řekl:  
‚Mníte, že jdeme snad domů a do milé otcovské země?  
Nikoli! Jinačí pouť nám nyní určila Kirké:  
sestoupit v Hádovo sídlo a hrozné Persefonie,  
thébského Teiresia se v podsvětí po věštbě zeptat.‘  
Takto jsem promluvil k druhům, a těmto se sklíčilo srdce.  
Ihned na místě sedli a lkali a rvali si vlasy,  
avšak docela nic jim neprospěl žalostný nářek.

     Zatím co k mořskému břehu a k rychlému korábu svému  
kráčíme, truchliví v srdci a hojné roníce slzy,  
odejde také i Kirké a k černé přiváže lodi  
černého berana pevně a spolu i ovečku černou,  
úplně tiše nás minouc.  
             Kdo mohl by někoho z bohů  
uzřít bez jeho vůle, když sem neb jinam se béře?

</section>

[^1]: Laichterova sbírka krásného písemnictví XI. _Povídky_ Bjørnstjerna Bjørnsona. Řada II. Str. 171.

[^2]: A. Roemer v _Homerische Aufsatze_ 1913 dovozuje, že Odysseia má ráz demokratický a dělnický a že byla určena drobnému lidu, nikoli šlechtě.

[^3]: Dojem tento mění se v jistotu, jestliže uvážíme některá místa v Odysseii:

Když služka Eurykleia spatřila pobité ženichy, chtěla jásat, ale Odysseus ji zakřikl těmito slovy (XXII):

„V duši jen, stařenko, plesej, buď zticha a nejásej hlasně!  
Nebyl by pobožný čin chtít jásat nad smrtí mužů!  
_Tyto zde božská vůle a hrozné zhubily činy_,  
neboť nectili nikdy ni jednoho z pozemských lidí,  
ať byl dobrý, ať zlý, ať kdokoliv mezi ně přišel.  
_Proto teď za svou zpupnost jsou stiženi hanebnou smrtí!_“

Odysseus to zřejmě prohlašuje, že ne on, nýbrž bohové potrestali ženichy za jejich hrozné činy. Sebe pokládá za nástroj vyšší vůle božské.

Kdo by si nevzpomněl vznešených slov, která Svatopluk Čech vkládá do úst Janu Žižkovi po vítězné bitvě na hoře Vítkově: „Milí bratří! Nechvaltež mne, ale chvalte toho, jehož jsme my všichni pouhými nehodnými nástroji. Milostivý Bůh povalil slabou rukou naší nepřátele své i naše, protivníky pravdy svaté a našeho jazyka českého i slovenského. Pán všemohoucí, svatá naše záštita, porazil a zetřel mrzkou pýchu jejich. Jemu buď proto čest a chvála na věky věkův amen!“ (Sebrané spisy Sv. Čecha, IX. Výlety, str. 325).

Když byli všichni ženichové pobiti, tu hérold Medón prosil Odysséa za slitování. Odysseus mu dal milost a pravil (XXII):

„Neboj se nic! Můj syn již zachránil tebe a spasil,  
abys v duši to poznal a také jiným to řekl,  
_kterak šlechetný čin jest mnohem lepší než špatný,_“

tj. za špatné činy lidé bývají stiženi trestem, za dobré odměnou.

K Athéně pravil bůh Zeus (XXIV):

„Nebyl-li úmysl ten kdys _vymyšlen od tebe samé_,  
jednou že Odysseus přijde a všecky ty ženichy ztrestá.“

Slova ta dokazují zřejmě, že pomsta stala se řízením božím.

Tato místa jsou důkazem, že básník podložil své básni ideu o vině a trestu a provedl ji na konkrétním případě, tj. na zpupných ženiších.

[^4]: Vizme, co praví starý král Láertés cizinci (Odysséovi), když se ho tázal, zdali tato země jest Ithaké (XXIV):

„Ovšem, jest to ta země, ó cizinče, po níž se tážeš,  
_avšak násilný lid, pln zpupnosti, nad ní teď vládne._“

Slovy těmi zřejmě jest naznačena anarchie, která za nepřítomnosti královy v zemi nastala.

Na sněmu ithackém starý šlechtic Aigyptios si stěžuje (II), že

„dosud tu nebylo sněmu ni porady občanů starších

_od dob, co Odysseus slavný se vzdálil na dutých lodích_“  
a žehná tomu, kdo sněm svolal.

I národ tedy cítil, že státní život Ithačanů vyšinul se po odchodu Odysséově z obvyklých kolejí.

Z těchto míst je vidět, že básník měl na mysli též ideu státní.

[^5]: Píšeme obšírněji o Télemachii nejen proto, že bývá vyhlašována za část později přidanou od cizího básníka, nýbrž i proto, že pochopením této části lze pochopit celek.

[^6]: Zpěv II, III a IV.

[^7]: Zpěv VII, VIII a IX.

[^8]: Zpěv IX, X, XI a XII.

[^9]: Zpěv X, XI.

[^10]: Zpěv XI.

[^11]: Zpěv XI, XII.

[^12]: Zpěv XV, XVI.

[^13]: Zpěv XVII–XXIII.
