---
title: ZPĚV VIII
contentType: prose
---

Zora když, s jitrem se rodíc, se zjevila růžovoprstá,  
vladař bujaré síly se zvedal se svého lůžka.  
Odysseus, bořitel měst, vstal také, vládyka jasný.  
     Vladař bujaré síly byl cestou hostovi vůdcem  
Faiéků na sněmoviště, jež u lodí zřízeno bylo.  
Když pak na místo přišli, hned na hladká sedadla k sobě  
usedli.

              Bohyně Pallas pak celým chodila městem,  
héroldu moudrého krále jsouc úplně podobou rovna,  
neboť na péči měla, by chrabrý se Odysseus vrátil.  
     Ke všem chodila mužům a s každým mluvila zvláště:  
„Vzhůru, ó Faiéků vůdci a vládcové, pospěšte nyní  
odejít na sněmoviště, ať od hosta slyšíte zprávu,  
který právě sem přišel v dům našeho moudrého krále,  
po moři zahnán byv k nám — jest bohům postavou roven!“  
Řekla a v občanech všech tím vzbudila touhu a žádost.

     Zakrátko sedadla všecka i sněm byl přeplněn lidmi,  
když se tam občané sešli.  
                                                  Ti spatřivše statného reka,  
s podivem hleděli naň, vždyť bohyně, Athénská Pallas,  
mužský mu rozlila vděk kol hlavy a okolo plecí,  
větší na pohled vzrůst, též plnost těla mu davši,  
aby se Faiékům všem stal nad jiné vítaným hostem,  
by se též důstojným jevil a mohutným, závodů schopným  
četných, ke kterým jej pak vyzvali faiéčtí muži.  
     Avšak když se už sešli a všichni se v hromadu shlukli,  
tehdy k nim Alkinoos se ozval těmito slovy:  
     „Statní Faiéků vůdci a vládcové, slyšte má slova,  
abych promluvil k vám, jak duch v mé hrudi mi velí:  
Host ten — nevím, kdo jest — sem přišel do domu mého,  
ať již z východních krajin, ať západních, po moři bloudě,  
prose, by dán mu byl průvod, a výprava bezpečna byla.  
My pak, jako vždy jindy, mu průvod vypravme honem:  
žádný, naprosto žádný, kdo do mého zavítá domu,  
nemusí dlouhý čas, pln kvílení, na průvod čekat.  
     Nuže, my černou loď teď stáhněme na jasné moře,  
která popluje prvně, a dva nechť a padesát plavců  
z národa zvoleno jest, již nejlepší byli už dříve!  
     Z těch nechť pečlivě každý si na kolík přiváže veslo,  
potom ať vystoupí z lodi, a vrátě se do mého domu,  
rychle si připraví jídlo — a já mu ho poskytnu hojně.  
     Plavcům jsem úkol tento již uložil, ostatní všecka  
knížata vládnoucí žezlem se do mého sejděte domu,  
krásného, bychom hosta v mém paláci hostili s láskou!  
Nikdo se nezdráhej z vás! Též pro pěvce božského hleďte  
poslat, pro Démodoka! —  
                                                Dar zpěvu mu poskytlo božstvo,  
štědře, by veselil lid, jak duch jej ke zpěvu pudí.“  
Vladař skončiv tu řeč, šel v popředí, ostatní za ním,  
knížata vládnoucí žezlem, a pro pěvce božského kráčel  
hérold.

               K nezmorné pláni se dva pak a padesát plavců  
vydalo, vybraných zvlášť, jak vladařem veleno bylo.  
     Ale když k rychlé lodi a k hladině mořské už sešli,  
nejdřív na mořskou hloub svůj koráb s pobřeží stáhli,  
potom dávali stěžeň a plachtoví do lodi černé,  
načež pletivem z kůže si kvapili přivázat vesla,  
činíce patřičně všecko, a bílé napjali plachty;  
konečně spustili kotvy a potom, vystoupše na břeh,  
do domu statného krále se kvapem na pochod dali.

     Podloubí, vnitřek domu i dvůr byl naplněn zcela,  
když se tam sešel už lid, jak mladý věkem, tak starý.  
     Vladař dvanácte ovcí a osm jim poručil zabít  
vepřů bělostných zubů a k tomu dvě loudavé krávy.  
Horlivě stáhli s nich kůže a chystali hostinu libou.  
     Zatím přišel i hérold a přiváděl milého pěvce,  
zvláštního miláčka Músy, jež dala mu trýzeň a dobro,  
neboť mu odňala zrak, však libým jej dařila zpěvem.  
Hérold mu postavil křeslo, jež stříbrné zdobily hřeby,  
do středu hodovníků, a o sloup je vysoký opřel,  
potom nahoře na hřeb mu zvučnou pověsil loutnu,  
na sloup nad jeho hlavu, a naznačil, jak by ji sundal,  
před něj krásný stůl pak postavil, na něj dal košík,  
k němu pak pohár vína, by pil, jak srdce si žádá.  
     Po jídlech předložených, a schystaných, zvedali ruce.

     Když pak žízeň a hlad již nadobro zahnali všichni,  
Músa tu pobídla pěvce, by zpíval hrdinství reků,  
píseň, jejížto sláva až k nebesům sahala tehdáž,  
Odysséův to rozbroj i Achilla Péléovce,  
kterak se dostali v spor kdys na skvělé hostině bohů,  
mluvíce výhružná slova.  
                                                Syn Átreův, velitel mužů,  
v srdci se radoval svém, když danajská šlechta se přela:  
Takto mu prohlásil kdys bůh Apollón, hlásaje věštbu,  
na půdě posvátné Pýthy, když přes práh kamenný přešel,  
chtěje se po věštbě ptát — již valil se počátek zhouby  
na vojsko jeho i trójské — dle úmyslu velkého Dia.

     Tak pěl přeslavný pěvec — a Odysseus uchopil rychle  
plášť svůj nachový, velký, jej silnýma rukama svýma  
zdvihl a přes hlavu stáhl a krásný jím obličej zastřel,  
neboť se Faiéků styděl, že s víček slzy mu kanou.  
     Kdykoli božský pěvec se na chvilku zastavil v písni,  
honem si utřel slzy a plášť zas s hlavy si stáhl,  
chopil dvojuchý pohár a uléval nesmrtným bohům.  
Když zas počínal zpívat a k zpěvu ho pobídli opět  
Faiéků šlechtici přední, jež vábila pěvcova slova,  
opět tu Odysseus kvílel a pláštěm hlavu si zakryl.

     Tenkráte žádný druhý si nevšímal hostova pláče,  
vladař toliko sám jej zahlédl, všimnuv si toho,  
poněvadž u něho seděl a slyšel hluboké vzdechy.  
     Ihned tu k Faiékům pravil, již veselí milovni byli:  
„Slavní Faiéků vůdci a vládcové, slyšte má slova!  
Hostinou dost náš duch jest ukojen, dělenou stejně,  
jakož i hudbou loutny, jež hodů skvělých je družkou,  
teď již vyjděme odsud a ve všech zkusme své síly  
závodních hrách, ať tento zde host svým přátelům řekne,  
až se zas vrátí domů, oč předčíme nad jiné lidi  
zápasem, pěstním bojem a skokem a rychlostí v běhu.“  
Vladař skončiv tu řeč, šel v popředí, ostatní za ním.  
     Pěvcovu zvučnou loutnu pak pověsil nahoru na hřeb  
hérold, jej za ruku chopil a z mužské s ním odcházel síně,  
veda ho toutéž cestou, jíž brali se ostatní všichni  
Faiéků šlechtici přední, by s podivem hleděli na hry.

     Odešli na závodiště a zároveň zástupy lidu,  
bez počtu, četná pak mládež, a vzácná, vstávala ke hrám.  
     Zvedl se Akroneós a Elatreus, zvedl se Nauteus,  
Ókyalos a Prymneus i Ponteus i Anchialos,  
Anabésineós také a Eretmeus, Próreus a Thoón,  
povstal syn Polynéův, vnuk Tektonův, Amfialos,  
zvedl se Euryalos jak Arés, záhubce mužstva,  
statný Naubolův syn, jenž postavou těla i krásou  
nejlepší z Faiéků byl krom hrdiny Láodamanta.  
Slavného Alkinoa tři synové k závodům vstali,  
Halios, Láodamás a výborný Klytonéos.

     Nejdřív zkusila sil část jinochů v závodním běhu.  
Určen jim od šraňku běh: ztad střelhbitě, zároveň všichni,  
pádili, prachový mrak svým během budíce v pláni.  
Hrdinský Klytonéos byl ze všech nejlepší v běhu.  
     Jako as na nivě brázdu by zoralo spřežení mezků,  
o tolik přiběhl dříve, a ostatní zůstali za ním.  
     V zápase lopoty plném se zkusili mladíci jiní,  
ve kterém Euryalos byl ze všech nejlepších první,  
v skoku zas Amfialos byl daleko nejlepší ze všech,  
diskem nad své druhy zas Elatreus o mnoho předčil,  
pěstí pak Láodamás, syn králův, nad jiné statný.

     Když pak se veškeren lid již závody pobavil v duši,  
tenkráte Láodamás, syn vladařův, promluvil takto:  
     „Nyní se otažme hosta, ó přátelé, zdali se učil  
hrám, zdaž nějakou zná. Svým vzrůstem nezdá se slabý.  
Stehna i lýtka má silná i odshora oboje paže,  
mohutnou šíji a nadbytek sil — též, zdá se, mu mládí  
nechybí nic — však pohromy zlé jej ztrhaly mnohé.  
Neníť horšího nic, jak myslím, nežli je moře,  
které zeslabí muže, byť sebe byl silnější člověk.“

     Na to pak Euryalos zas těmito odvětil slovy:  
„Zajisté, Láodamante, ta slova jsi patřičně řekl,  
jdi teď a sám jej vyzvi a návrh tento mu pověz!“  
     Králův výborný syn, jak slyšel výpověď tuto,  
vstoupil do jejich středu a k hostovi promluvil takto:  
     „Poslyš, tatíčku hoste, i _ty_ teď ve hrách se pokus,  
jestliže nějakou znáš — jest slušno, bys vyznal se ve hrách.  
Větší nemůže muž mít oslavu, dokavad žije,  
nežli co rukama svýma i nohama provésti umí.  
     Nuž, jen chutě to zkus — hleď rozptýlit žalosti srdce!  
Neníť výprava tvá již daleká, nýbrž ti k cestě  
loď již spuštěna v tůň, jsou průvodci hotovi k plavbě.“

     Důvtipný Láertův syn zas těmito odvětil slovy:  
     „Proč toho žádáte na mně, jak na posměch, Láodamante?  
Útrapy spíš teď na srdci mám než v závodech zápas,  
neboť přemnoho běd jsem vytrpěl, mnoho jsem zkusil.  
Nyní tu uprostřed vás, ač dychtiv jsem domů se vrátit,  
prodlévám, za pomoc prose i krále i národa všeho.“  
     Nato zas Euryalos jej do očí pohaněl takto:  
„Nezdá se, nezdá, hoste, že’s v nějakých závodech vůbec  
zběhlý, jakých dost jest pěstěno u lidí všude,  
nýbrž se potloukáš mořem, jsa na lodi s četnými vesly,  
vůdcem jsa takových plavců, již za svým obchodem jezdí,  
pamětliv nákladů lodních a po zboží výměnném slídě,  
sháníš hrabivý zisk — že’s zápasník, věru se nezdá.“

     Posupně pohleděv naň, děl důvtipný Odysseus toto:  
„Příteli, nemluvil’s hezky, a zdá se mi, zpupný že’s člověk!  
Zřejmo, že nikoli všem jsou libé dávány dary  
od bohů: pěkný vzrůst, však také výmluvnost, důvtip.  
Neboť některý muž jest velice pozadu krásou,  
zato však slovům jeho jest od boha propůjčen půvab.  
S rozkoší hledí naň lid, jak s úplnou jistotou mluví,  
přitom však skromně a mile — a ze všech je sněmu první.  
Když pak po městě kráčí, tu na něj jak na boha hledí.  
     Avšak jiný zas muž jest postavou podoben bohům,  
zato však od jeho slov jest půvab nadobro vzdálen.  
     Rovněž podoba tvá jest překrásná, že by ji lépe  
nestvořil ani sám bůh, však k ničemu není tvůj rozum.  
Vzbouřil’s prudkým hněvem v mých prsou milené srdce,  
ježto’s nemluvil správně — já zápasů neznalý nejsem,  
jako teď povídáš _ty_! — však, myslím, býval jsem z prvních,  
dokud jsem na svou mladost a na ruce spoléhat mohl.  
Teď však mě svírají strasti a útrapy! Zkusilť jsem mnoho,  
zápasy sváděje s muži a strašnými vlnami pluje.  
     Ale ač přemnoho běd jsem vytrpěl, zápasy zkusím,  
neboť mě hněte tvá řeč — ty’s výtkou mi pobouřil srdce.“

     Pravil, a jak byl v plášti, tak vyskočiv, popadl diskos,  
náramně velký a tlustý a mnohem hrubší než ony,  
kterými v společných hrách jsou zvyklí Faiéci házet.  
Tím tedy zakroužil kolem a mrštil pravicí pádnou.  
Zasvištěl vzduchem kámen — a rychle se skrčili k zemi  
Faiéci s dlouhými vesly a mořskou proslulí plavbou  
pod vrhem kamene toho. —  
                                                     I přeletěl veškery znaky,  
střelhbitě vyletěv z ruky.  
                                                 Ty znaky tam Athéna dala,  
postavou rovná muži, a tato mu pravila slova:  
„Hoste, i slepý muž tvůj znak by tu rozeznat mohl,  
rukou hmataje kol, vždyť není nablízku druhých,  
nýbrž je ze všech nejdál — buď bez bázně v zápase tomto!  
Stěží by z Faiéků kdos sem dohodil — neřku-li dále!“

     Zaplesal Odysseus slavný, jenž tolik zápasů přestál,  
rád jsa, že ve sboru jich tak vlídného přítele viděl.  
     Tenkráte s lehčí myslí se ozval k Faiékům takto:  
„Nuž — jen dohoďte tam — jsteť mladíci! — Brzo i jiným  
diskem tam dohodím zas, jak doufám, nebo i dále!  
     Jestliže srdce a duch vás ostatní k zápasům pudí,  
sem pojď a se mnou se zkus — jsemť příliš rozhněván od vás —  
v zápase v pěsti, ba v běhu — já v ničem vzpírat se nechci —  
kdokoli z Faiéků všech, krom samého Láodamanta —  
hostitel můj jest přece! — Kdo přel by se s pohostným mužem?  
Toť by byl nemoudrý vskutku, ba docela ničemný člověk,  
kdo by se s hostitelem chtěl pouštět v závodech v zápas,  
když jest v národě cizím. — Ten vlastní štěstí by šlapal!  
     Jiných však zamítnout nechci a nikým pohrdnout vůbec.  
Avšak chtěl bych ho znát, když mám s ním měřit své síly.  
V ničem pozadu nejsem, co týká se závodů mužských!  
Také hlazený luk znám bohdá výborně napnout:  
první zasáhnu muže, když vystřelím z lučiště šipku  
v hustý nepřátel dav, byť druhové velice četní  
stanuli po mém boku a stříleli po mužích z luků.  
     Jediný Filoktétés mě ovšem předčíval lukem,  
kdykoli v krajině trójské jsme stříleli, achajští mládci.  
Z ostatních, to vám tvrdím, jsem daleko nejlepší v střelbě,  
ze všech, co nyní žijí, a chléb jest pokrmem jejich.  
     Hrdinům dávných dob bych nechtěl se v závodech rovnat,  
dokonce Hérákléu neb Eurytu oichalskému,  
kteří ve střelbě šípů i s bohy se pouštěli v zápas.  
     Proto i zemřel záhy rek Eurytos, nedočkav ani  
stáří v paláci svém, vždyť Foibos jej Apollón zabil,  
velmi se rozhněvav naň, když zval jej k zápasu v střelbě.  
Kopím házeti znám, jak žádný stříleti šípem.  
     Jenom toho se bojím, že někdo mě z faiéckých mužů  
předhoní v závodu během. Já v bouřných plavaje vlnách,  
zle jsem zeslaben byl, vždyť na svém korábu tehdy  
neměl jsem potravy dost, čímž milé mi zemdlely údy.“  
Pravil, i umlkli všichni a úplné nastalo ticho.

     Jediný Alkinoos mu těmito odvětil slovy:  
„Hoste, co právě jsi děl, nám nijak nelibé není;  
ty jen výbornost svou chceš dokázat, která je v tobě,  
z hněvu, že tento zde muž, k nám přistoupiv, pohaněl tebe,  
tak, jak žádný by muž tvou výbornost nemohl zlehčit,  
kdokoli v duchu by svém měl schopnost mluviti správně.  
     Ty však výpověď mou teď vyslechni, abys i jiným  
jednou ji pověděl rekům, až ve svém paláci budeš  
hodovat u své choti a u svých milených dítek,  
výborných vlastností našich jsa pamětliv, jaké nám dává  
skvostné výkony Zeus už od dávna, od doby otcův.  
Výborni v pěstním boji a zápasech nikterak nejsme,  
v běhu však letíme křepce a v plavbě jsme na moři mistři.  
Vždy nám jsou příjemny hody, i kithara, rovněž i tance,  
také výměna šatův a teplé lázně a lůžka.  
     Nuže, ať z Faiéků oni, kdo přední jsou v tančení mistři,  
započnou rej — nechť tento zde muž svým přátelům řekne,  
jakmile vrátí se domů, oč předčíme nad jiné lidi,  
v plavectví, v rychlém běhu i v tančení, jakož i v zpěvu!  
     Nyní ať některý z vás sem zvučnou narychlo loutnu  
přinese našemu pěvci — ta někde je v paláci našem!“  
     Bohům podobný král tak promluvil. Zdvihl se hérold  
hodlaje dutou loutnu tam přinést z králova domu.

     Dozorci, zvolení z lidu, pak povstali, celkově devět,  
kteří v závodních hrách jim pořádně řídili všecko,  
srovnali rejiště k tanci a krásný zvětšili okruh.  
     Zatím se přiblížil hérold a zvučnou přinášel loutnu  
pěvcovi Démodoku.  
                                        Ten do středu kráčel a jaří  
mládci se stavěli kol, již v tancích obratni byli.  
Dupotem božský rej pak provedli.  
                                                                   Odysseus vida  
kmitavé pohyby noh, pln podivu na to se díval.

     Pěvec krásně se jal pak zpívati, na loutnu hraje,  
o lásce Aréa píseň a Kypřanky s čelenkou krásnou,  
kterak kdys v Héfaistově se po prvé objali v domě,  
tajně: on dal jí mnoho a zhanobil lůžko i sňatek  
v paláci Héfaistově. Však ihned mu s poselstvím přišel  
Hélios, který s nebes jich milostné objetí viděl.

     Avšak sotva se bůh té bolné doslechl zvěsti,  
ihned v kovárnu šel, v svém srdci jim pohromu stroje:  
     Velké kovadlo své dav na špalek, osidla koval  
nezlomná, nerozpojná, by na místě musili zůstat.  
     Zrobiv nástrahu tuto, jsa na svůdce rozhněván v srdci,  
vkročil v ložnici svou, v níž milé stálo mu lůžko.  
     Tam kol postelních noh svá osidla rozpínal všude,  
mnoho jich spustil shůry, až od stropu, s příčního trámu,  
jemných jak pavučin síť, jíž spatřit nebylo možno  
samým blaženým bohům — tak klamavě zrobena byla.  
     Když pak tu nástrahu lstnou kol postele rozestřel všude,  
do města Lémna se bral, jen na oko, výstavného,  
které mu ze všech zemí jest nejvíc na světě milé.  
     Zlatem svítící Arés však nebyl na stráži marně:  
spatřilť, jak odchází pryč bůh Héfaistos, umělec slavný.  
Do domu slavného boha si ihned pospíšil Arés,  
Kypřanky s čelenkou krásnou jsa dychtiv se oblažit láskou.  
Bohyně před malou chvílí se od otce, silného Dia,  
vrátivši, usedla právě.  
                                            On vstoupiv do nitra domu  
pravici vřele jí stiskl a tato k ní promluvil slova:  
„Sem pojď na lůžko, milá, ať spočinem v náručí lásky!  
Neníť Héfaistos doma, teď odešel, před chvílí právě,  
k Sintiům mluvícím drsně se odebral, na ostrov Lémnos.“  
     Řekl, a na lože jít jí velmi se žádoucím zdálo.

     Hned pak vstoupili v lůžko a usnuli — vtom se však pouta  
umělá sevřela kol, jež chytrý Héfaistos zrobil,  
takže ni údem hnout již nemohli, natož se zvednout.  
     Tehdy již viděli oba, že vyváznout není jim možno.  
     Vtom však přeslavný bůh k nim přistoupil, dovedný mistr,  
který se obrátil zpět, než došel na ostrov Lémnos.  
Hlídal zaň Hélios bůh, jenž o všem zprávu mu podal.  
Tu on se vrátil domů, jsa v milém zkormoucen srdci.  
     Stanul ve dveřích síně, a hněv jím lomcoval divý,  
strašný pozdvihl pokřik a zvolal na všecky bohy:  
     „Zéve i ostatní bozi, co žijete věčně a blaze,  
sem! nechť vidíte věc, sic směšnou, však nesnesitelnou!  
Vizte, jak Afrodíté mě chromého — Diova dcera —  
znectívá po všechen čas — jak drzého Aréa kochá,  
ježto je silných nohou a krasavec — zato však já jsem  
mrzák se narodil na svět. —  
                                                     Však nikdo mi není tím vinen,  
než jen rodiče oba — ti nikdy mne neměli zrodit!  
     Pohleďte jen, jak tuhleten pár jest v objetí lásky,  
vystoupiv na mé lůžko — a já na to hledím pln smutku!  
     Nebudou chtít, jak doufám, byť na chvilku, takto tu ležet,  
třeba by hořeli láskou — a brzy je oba dva přejde  
spaní — má vazba a lest tak dlouho je poutati bude,  
až by mi otec vrátil mé veškeré milostné dary,  
které jemu jsem dal, když chtěl jsem tu nestoudnou dívku.  
Krásná dcera to jest, však neumí krotiti vášně.“

     K paláci s kovovým prahem, když domluvil, sešli se bozi,  
Hermeiás, rychlý posel, a Poseidon chvějící zemí,  
také Apollón vládce tam pospíšil dalekostřelný.  
Avšak bohyně útlé se studem zdržely doma.  
     Bohové, dárcové dobra, však stanuli ve dveřích síně:  
bouřný smích vtom vybuchl z úst všem blaženým bohům,  
vidoucím umělou lest, již důvtipný Héfaistos zrobil.

     Takto pak pravil ten onen a na svého pohlédl druha:  
„Špatnosti nemají zdar! Též váhavý rychlého chytne,  
jakož Héfaistos teď, byť loudavý, Aréa chytil,  
nejvíc rychlého z bohů, co v Olympu obydlí mají,  
lstí, ač kulhavý jest — teď pyká za cizoložství.“  
Taková byla jich řeč, již navzájem mluvili k sobě.

     Potom k Hermovi děl syn Diův, Apollón vládce:  
„Herme, ty Diův synu, ty průvodce, blahosti dárce,  
zdalipak též bys chtěl tak na lůžku ležet a spáti  
u zlaté Afrodíty, jsa sevřen tuhými pouty?“  
     Na to mu Argův vrah zas pravil, průvodce Hermés:  
„Kéž by se chtělo to stát, ó vladaři dalekostřelný!  
Třikrát tolik by pout, byť bez konce, mohlo mě svírat,  
vy pak, bozi, se dívat a veškeré bohyně k tomu,  
u zlaté Afrodíty bych přec chtěl na lůžku spáti.“  
     Řekl a v hlasitý smích zas propukli nesmrtní bozi.  
     Poseidon jenom se nesmál a pořád úsilně prosil  
Héfaista, umělce mistra, by Aréa vyprostil z vazby.  
     Takto se k Héfaistu ozval a pravil perutná slova:  
„Pusť jej! Za to ti ručím, že najisto ve sboru bohů  
Arés, zcela jak velíš, ti povinnou náhradu splatí!“  
     Na to mu přeslavný bůh zas pravil, dovedný mistr:  
„Vladaři, chvějící zemí, jen tohleto nežádej na mně!  
Špatné záruky jsou chtít záruky za špatné dávat.  
Jakpak ve sboru bohů bych tebe pak svázati mohl,  
kdyby mi Arés prchl, až unikne dluhu a vazbě?“  
     Zemětřas Poseidáón mu na to dal odpověď tuto:  
„Héfaiste, kdyby ti chtěl snad nakrásně utéci Arés,  
vyhna se pokutě své, já sám ti tu náhradu splatím.“  
     Na to mu přesilný bůh zas pravil, dovedný mistr:  
„Nelze a není slušno se vzpírat přímluvě této.“  
Pravil Héfaistos silný a jal se hned rozpínat pouta.  
     Oni pak, zbaveni pout, jež tuhá nadmíru byla,  
rázem se vzchopili oba: i odešel do Thrácka Arés,  
úsměvná Afrodíté se brala zas na ostrov Kypros,  
do Pafu, kdež má háj, má oltář obětí plný.  
     Tamo ji umyly v lázni a natřely olejem božským  
Charitky, jaký se skví jen na tělech nesmrtných bohů.  
V šaty pak, rozkoše plné, ji oděly — hotový zázrak.

     Tak pěl přeslavný pěvec, a ve své duši se těšil  
Odysseus, slyše ten zpěv. S ním zároveň ostatní všichni  
Faiéci s dlouhými vesly a mořskou proslulí plavbou.

     Rozkázal Alkinoos, by Halios s Láodamantem  
dva jen tančili sami, vždyť nebyl nikdo jim roven.  
     Do ruky vzali si míč — byl krásný, nachové barvy,  
který Polybos jim svou umělou zhotovil rukou.  
     Jeden vždycky ten míč až k stinným oblakům hodil,  
prohnuv se vzad, vtom se země druh zas, vyskočiv vzhůru,  
po každé hravě ho chytil, než nohama dopadl na zem.  
     Když pak do výše přímo si dost již nahráli míčem,  
potom se do tance dali a rejdili po zemi žírné,  
občas měníce rej — jim druzí tleskali mládci,  
stojíce na závodišti, a hlučný se ozýval lomoz.

     Tenkrát se ujal slova a promluvil Odysseus slavný:  
„Mocný ty Alkinoe a nad lidi veškery slavný,  
jak ses honosil dříve, že v tanci jste nejlepší mistři,  
skutečně stalo se tak — já s úžasem na ně se dívám.“  
     Vladař bujaré síly se těšil z pochvaly této,  
pak již nemeškal dále a pravil k Faiékům plavcům:  
     „Slavní Faiéků vůdci a vládcové, slyšte má slova:  
Host náš, jak se mi zdá, jest moudrý opravdu člověk,  
pročež, jako je slušno, mu pohostné věnujme dary!  
     Dvanácte počtem knížat je v našem národě jasných,  
kteří tu mají vládu, a já jsem třináctý kníže:  
z těch nechť sukni a plášť dá každý, vyprané čistě,  
za dar hostovi přinést a talent vzácného zlata!  
Všecko to dejme mu rychle, a společně, aby to v rukou  
měl náš host, ať radosti pln zas k jídlu se béře!  
     Avšak samého jej nechť vlídnými slovy a darem  
udobří Euryalos, jenž slušné mu neřekl slovo!“  
     Řekl a všichni tu řeč hned schválili, každý byl pro to.  
Hned pak hérolda svého mu každý pro dary poslal.

     Na to mu Euryalos zas těmito odvětil slovy:  
„Mocný ty Alkinoe a nad lidi veškery slavný,  
nuž, já usmířím zas, jak velíš, našeho hosta:  
Tento mu daruji meč — jest bronzový, rukověť jeho  
ze stříbra zrobena jest, kol dokola kryje ho pochva  
ze sloně řezané nově — ten bude mu za mnoho státi.“  
     Řekl a podal mu meč, jejž stříbrné zdobily hřeby,  
spolu se ozval takto a pravil perutná slova:  
     „Zdráv buď, tatíčku hoste, a děl-li jsem nějaké slovo  
drsné, ať chopí je vichr a vzápětí odnese odsud!  
     Bohové račte ti dát, bys choť svou spatřil a domov,  
neboť vzdálen jsa svých, tak dlouho již útrapy snášíš!“

     Důvtipný Láertův syn zas těmito odvětil slovy:  
„Zdráv buď, příteli, též, ať bozi ti požehnat ráčí!  
Avšak po meči tom nechť touha tě nepojme pozděj,  
který’s právě mi dal, když dříve’s mě udobřil slovy.“  
     Na plec pak pověsil meč, jejž stříbrné zdobily hřeby.  
     Zapadlo jasné slunce, a dary tam byly už vzácné,  
které v královský dům jim přinesli héroldi statní.  
     Synové statného krále pak přijavše překrásné dary,  
šli k své ctihodné matce a u ní je složili všecky.  
     Vladař bujaré síly byl všechněm po cestě vůdcem.  
Potom vkročili dovnitř a na křesla vysoká sedli.  
     Vladař bujaré síly k své Árétě promluvil takto:  
„Přines, manželko, truhlu, tu skvostnou, nejlepší ze všech,  
do které sukni a plášť hleď vložiti, vyprané čistě!  
Ohněm rozpalte kotel a hostovi ohřejte vodu,  
aby se osvěžil lázní, a spatře ty složené ladně  
dary, jež přivézti proň sem slovutní Faiéci dali,  
z hodů v duši se těšil a poslouchal nápěvy písní!  
     Já pak tuto zde číš dám hostovi, překrásnou, zlatou,  
aby si po každé vzpomněl i ve svém paláci na mne,  
až bude Diovi oběť a bohům ostatním vzdávat.“  
     Tak k nim promluvil král.  
                                                        Hned kázala Aréta služkám  
trojnohý velký kotel co nejrychlej na oheň dáti.  
     Služky tu lázeňský kotel šly postavit na oheň žhoucí,  
nalily do něho vody a pod ním topily dřívím.  
Plápolal velký žár kol trojnože, voda se hřála.  
Zatím králova choť tam hostovi překrásnou truhlu  
přinesla ze své síně a libé dary tam kladla,  
veškero zlato i šat, jež Faiéci dali mu darem.  
Sama pak krásnou sukni a plášť tam hostovi dala,  
načež se ozvala takto a pravila perutná slova:  
     „Sám si teď prohlédni víko a uzel si zadrhni rychle,  
aby tě neobral někdo, až pojedeš domů a budeš  
spánkem sladkým spáti, jsa vezen na lodi černé!“  
     Slyše to Odysseus slavný, jenž tolik zápasů přestál,  
u truhly zavřel víko a uzel zadrhl rychle,  
umělý, jakému kdys byl vyučen od mocné Kirky.

     Hned pak ho klíčnice zvala, by honem do vany s vodou  
vstoupil a umyl se v ní — on teplou uviděl lázeň,  
velké radosti pln, vždyť pak už, co opustil sídlo  
Kalypsy kadeří krásných, se málo mu dostalo péče.  
Tenkrát jak nějaký bůh byl pěstěn trvale u ní.

     Když pak ho umyly služky a olejem natřely tělo,  
a když krásným pláštěm a také jej oděly sukní,  
Odysseus vystoupil z vany a k mužům pijícím víno  
kráčel.  
              Tu Nausikaá, již bohové dařili krásou,  
stanula u dveří síně, jež důkladně stavěna byla,  
žasnouc, když s údivem v očích se dívala na Odysséa.  
Potom se ozvala takto a pravila perutná slova:  
„Hoste, buď zdráv, však vzpomeň si též, až ve vlasti budeš,  
na mne, vždyť za život svůj mně’s první povinen díky!“

     Důvtipný Láertův syn jí těmito odvětil slovy:  
„Rozenko chrabrého krále, jež zoveš se Nausikaá,  
kéž by mi dopřál Zeus, choť Héřin, mohutně hřmící,  
přijít do svého domu a spatřit den návratu svého!  
Pak bych tě jistě i tam den ze dne jak bohyni ctíval  
pořád modlitbou svou — ty’s, dívko, mi spasila život.“  
Řekl a vladaři po bok se na křeslo posadil potom.  
     Oni již dělili jídlo a mísili v měsidle víno.  
     Zatím se přiblížil hérold a přiváděl milého pěvce,  
Démodoka, jenž v lidu byl ctěn.  
                                                             Hned stavěl mu křeslo  
do středu hodovníkův a o sloup je vysoký opřel.  
     Důvtipný Láertův syn tou dobou héroldu pravil —  
ukrojiv ze hřbetu kus, však větší zbyla tam částka,  
z kance to bělostných zubů — kol skvělo se kypící sádlo —:  
     „Hérolde na! Ten kus dej pěvcovi, aby jej snědl,  
milému Démodoku: chci poctit ho, jakkoli truchliv,  
poněvadž každému pěvci se u všech na světě lidí  
velké dostává pocty i vážnosti, ježto mu Músa  
do duše vštěpuje zpěv, rod pěvců pojavši v lásku!“  
     Řekl, a ihned hérold to nesl a do rukou vložil  
lechovi Démodoku — ten přijal to, plesaje v srdci.  
     Po jídlech předložených, a schystaných, zvedali ruce.

     Když pak žízeň a hlad již nadobro zahnali všichni,  
důvtipný Láertův syn děl tehdáž pěvcovi toto:  
„Nejvíce, Démodoku, tě chválím z veškerých lidí.  
Tebe buď Apollón učil neb Diova rozenka, Músa,  
neboť docela správně jsi opěval Achaiův osud,  
všecko, co dělali kdysi, co zkusili, útrapy všecky,  
jako bys při tom byl sám, neb slyšel to od jiných lidí.  
     Teď však přejdi zas jinam a zapěj, kterak byl zřízen  
onen dřevěný kůň, jejž Epeios s Athénou zrobil,  
kterak na trójský hrad jej dopravil Odysseus slavný,  
v nástrahu dav tam reky, již Ílion zbořili potom.  
     Jestliže, milý pěvče, to patřičně vyložíš všecko,  
ihned po celém světě to všechněm rozhlásím lidem,  
tobě že božský zpěv byl vštípen milostí boží!“

     Toto mu děl. — Jej pobídl bůh, a pěvec hned počal  
odtud píseň mu pět, jak z Danaův odpluli jedni  
na lodích pokrytých pevně, když oheň do stanů vrhli,  
druhá pak Achaiů část kol slavného Odysséa  
byla již uprostřed Tróů, jsouc v dutém ukryta koni,  
poněvadž trójský lid již sám jej zatáhl na hrad.  
     Tak tam stál ten kůň. Lid beze vší rozvahy mluvil  
sedě tam okolo něho, a trojí pronášel radu:  
jednak sekyrou krutou to duté sroubení rozbít,  
nebo je vyvléci na hrad a odtud se skály svrhnout,  
nebo je v obětní dar tam nechat k smíření bohů,  
jakož také vskutku se pozděj vyplnit mělo.  
     Takový města byl osud, by zhynulo, jakmile pojme  
velkého ze dřeva koně, v němž Achajci, šlechtici vesměs,  
majíce skrýš, zlou zhoubu a smrt všem Trojanům nesli.  
     Zpíval, jak achajský lid pak trójské rozbořil hradby,  
když byl vystoupil z koně a z dutého úkrytu vyšel.  
Zpíval, jak každý jinde to strmé pustošil město.  
K domu však Déifobovu jak Odysseus s podobným bohu  
hrdinou Meneláem se přihnal, jsa Aréu roven.  
Tam pak v přehrozný zápas se s Trojany odvážně pustiv,  
zvítězil konečně skrz Palladu, bohyni chrabrou.  
Tak pěl přeslavný pěvec — a Odysseus, slyše tu píseň,  
pohnutím nyl, proud slz zpod víček tváře mu máčel.  
     Nejinak běduje choť, když na svého muže se vrhne,  
který před svým městem a v popředí krajanů padne,  
od města svého i dítek den záhuby odvrátit chtěje.  
     Ona jej umírat vidouc a naposled škubati údy,  
s hlasitým nářkem naň padne, a četní odpůrci krutí  
do jejích plecí a do zad ji odzadu bijíce dřevci,  
v zajetí vlekou ji pryč, kdež trudy a bídu pak snáší.  
Teskností plnou žalu jí chřadnou pak v zajetí líce.  
Takové žalné slzy mu kanuly s obrví jeho.

     Tenkráte žádný jiný si nevšímal hostova pláče,  
vladař toliko sám jej zahlédl, všimnuv si toho,  
poněvadž u něho seděl a slyšel hluboké vzdechy.  
     Ihned k Faiékům pravil, již vesel milovni byli:  
„Slavní Faiéků vůdci a vládcové, slyšte má slova:  
Nechať teď Démodokos už zadrží varyto zvučné,  
neboť k radosti všem té písně tu nezpívá nyní.  
Od té doby, co jíme a božský započal pěvec  
zpívati nám, on nepřestal lkát, pln vzlyku a žalu,  
tento náš host — as veliký bol jej na duši tíží.  
Nuže ať přestane zpívat, ať všichni se těšíme vesměs,  
hostitelé i host — toť mnohem by vhodnější bylo,  
neboť hostovi ctnému to všecko se k libosti děje,  
průvod i milé dary, jež všichni mu dáváme z lásky.  
Prosebníka i hosta si váží jak rodného bratra  
každý muž, byť nemnohou věc svým rozumem chápal.  
     Pročež zchytralou lstí též _ty_ nám už neskrývej déle,  
nač se tě míním ptát, vždyť lépe je, abys to řekl:  
Pověz jméno mi své, jímž otec i matka tě doma  
zvali, i občané v městě i lid, jenž v okolí sídlí!  
Neníť nikoho z lidí, kdo vůbec jména by neměl,  
ať jest vzácný či nízký, jak jednou zrodí se na svět,  
nýbrž mu rodiče vždycky, jak zplodí ho, dávají jméno.  
Také mi vlast svou řekni a jmenuj národ i město,  
by tě tam dovezly lodi, svou myslí míříce k cíli.  
Nemáť faiécký lid v svých korábech řidičů lodních,  
nemá kormidel též, jež jiné koráby mají.  
Znajíť koráby samy jak mysl, tak záměry plavců,  
znají též úrodná pole i osady veškerých lidí,  
všude, a hladiny mořské vždy brázdí velice rychle,  
zakryty v mlhu a mrak — jim není potřeba nikdy  
bát se, že mohly by mít buď nějakou škodu neb zkázu.  
     Jen jsem tuhletu věc kdys zaslechl od Nausithoa,  
otce, jenž často mi říkal, že Poseidon zanevřel na nás,  
poněvadž všechněm lidem jsme bezpeční průvodci mořem.  
Pravil, že nastane den, v němž úpravný faiécký koráb,  
plovoucí z výpravy zpět, nám rozbije na mlžném moři,  
město pak s obou stran nám velkým pohořím sevře.  
     Takto mi kmet ten mluvil, a božstvo to provésti může,  
aneb nesplní toho, jak jemu se zalíbí v srdci.

     Avšak toto mi pověz a skutečnou pravdu mi řekni,  
jak jsi byl zahnán s cesty a do kterých zemí jsi přišel,  
jaké viděl’s v nich lidi a vhodná k bydlení města,  
kteří jsou násilníci a surovci nedbalí práva,  
kteří však pohostní muži a duch jich bohů se bojí.  
     Řekni mi též, proč pláčeš a truchlíš v hlubinách srdce,  
kdykoliv Ília osud i Danaův argejských slyšíš.  
Toť přec bohů je dílo: ti určili smrtelným lidem  
zhoubu, by zpívali kdys též pozdní potomci o nich.  
     Či snad ti před trójským městem i některý příbuzný zhynul,  
statný to muž — snad zeť, snad tchán, již z veškerých lidí  
po vlastní krvi a rodu nám bývají nejdražší v duši?  
     Či snad některý druh, tvůj přítel laskavé mysli,  
zdatný? Neníť míň než rodný bratr nám vzácný,  
kdo je náš důvěrný druh, jenž dobrým je rozumem nadán.“
