---
title: ''
hiddenTitle: true
contentType: prose
---

## Odysseus doma

                                         Tu procitl Odysseus slavný  
ze spánku na milé půdě své otčiny, aniž ji poznal.  
Vždyť tak dlouho byl vzdálen, a Pallas, Diova dcera,  
rozlila hustý vzduch kol hrdiny, chtějíc ho takto  
učinit nepoznatelným, by všecko mu vysvětlit mohla —  
aby ho nepoznal dříve ni měšťan, ni přítel, ni žena,  
dokud by za všechen pych těch ženichů nestihl pomstou.

     Všecko se z příčiny té teď vladaři jinačím zdálo:  
pěšiny běžící v dálku i zátoky příhodné lodím,  
rovněž i strmé skály, i stromoví rostoucí bujně.

     Povstal tedy a stanul a na zemi otcovskou hleděl.  
Potom zaúpěl žalně a udeřil dlaněmi pádně  
odshora na obě stehna, a běduje, promluvil takto:  
„Proboha! Jakých to lidí jsem opět se do země dostal?  
Jsou to snad násilníci a divoši neznalí práva?  
Či to jsou pohostní muži a mají pobožnou mysl?  
Kam teď zanésti mám své poklady? Kam mám i sám jít?  
Raděj jsem u Faiéků měl zůstati na jejich výspě,  
nebo jsem k jinému zas měl přijít mocnému králi!  
Ten by mě hostil s péčí a poslal do země rodné.  
     Nechápu teď, kam skrýti to mám, však tady těch darů  
nenechám též, vždyť jiným by v plen pak připadly jistě.  
     Bohužel, nedbali práva — a nebyli rozumní také  
slavní Faiéků vůdci a vládcové — naprosto ve všem,  
ježto mě zavezli sem, v kraj neznámý, slíbivše přece  
v Ithaku, patrnou z dálky, mě vézt — však nestáli v slově!  
Za to je potrestej Zeus, štít prosících, neboť on hledí  
také na jiné lidi a trestá je, kdykoli zhřeší.  
     Teď však spočtu své věci a takto se přesvědčím o tom,  
zdali mi nevzali něco, než odjeli na duté lodi.“  
     Taková promluviv slova, ty překrásné trojnože sčítal,  
kotly i zlaté šperky, i oděvy půvabně tkané.  
Ovšem shledal je všecky.  
                                                 Pak po zemi otcovské tesknil,  
vleka se po břehu mořském, kde hučící šumělo moře,  
Odysseus, hlasitě lkaje.  
                                              Vtom zblízka mu Athéna přišla,  
mladíku, pastýři ovcí, jsouc podobna postavou těla,  
velice bujného vzrůstu, jak bývají synové vládců,  
majíc dvojitý háv kol ramenou, úpravy krásné,  
opánky na nohou bílých a ve své pravici oštěp.  
     Odysseus, radosti pln, ji spatřil, a naproti vyšed,  
ihned se ozval takto a pravil perutná slova:  
„Když jsem tě spatřil nejdřív, ó příteli, na tomto místě,  
vítán mi buď! — Však s úmyslem zlým sem ke mně se nebliž!  
Těchto zde věcí mi chraň. Též _mne_ chraň! K tobě se právě  
obracím jakoby k bohu a při tvých tě kolenou prosím.  
     Také tohle mi řekni — a pravdivě — abych to věděl:  
Která to země a národ? A kteří lidé tu žijí?  
Ostrov snad patrný z dálky to jest? Snad výběžek jakýs  
pevniny velikohrudé, jenž kloní se k hladině mořské?“

     Pallas jiskrných zraků mu na to zas odvece takto:  
„Bláhový’s, cizinče, muž, neb z krajin jsi dalekých přišel,  
jestliže na tuto zemi se ptáš — tak naprosto přece  
ve světě neznáma není, a velice mnozí ji znají.  
Ví o ní veškeren lid, jenž bydlí k Zoři a Slunci,  
také veškeren lid, jenž k chmurnému západu bydlí.  
Arci je drsná to země a není pro koně sjízdná.  
Zcela však nuzná není, však nikterak rozlehlá příliš,  
obilí velice hojné v ní vyrůstá, v ní se i víno  
daří, a rosa i déšť jí hojné dodává vláhy.  
Výbornou skotu a koz jest pastvinou, všeliké druhy  
stromů tu jsou, též po celý rok jest vody tu hojnost.  
     Proto též Ithaky jméno i do Tróje, cizinče, přišlo,  
která daleko prý jest vzdálena achajské země.“  
     Zaplesal Odysseus slavný, jenž tolik zápasů přestál,  
těše se z rodné země, své Ithaky, jakož mu řekla  
bohyně Athénská Pallas, jež bouřného Dia je dcera.

     Potom se ozval takto a pravil perutná slova —  
avšak neřekl pravdu a slova svá zadržel v ústech,  
neboť ve své hrudi měl chytré zámysly stále:  
„Ovšem jsem o zemi této i v širé krajině trójské  
daleko za mořem slýchal a nyní s těmito tuhle  
věcmi jsem přišel i sám.  
                                               Já, zanechav tolikéž dětem,  
prchám, když Ídomenéu jsem zabil milého syna,  
rychlého Orsilocha, jenž nad lidi výdělku chtivé  
vynikal v širé Krétě svým během nadmíru rychlým,  
poněvadž o mou kořist mě zamýšlel připravit všecku,  
trójskou, pro kterou já jsem vytrpěl útrapy v duši,  
zápasy sváděje s muži a strastnými vlnami pluje,  
poněvadž neměl jsem chuť, bych sloužil pod otcem jeho  
v Tróji a raději sám jsem velel jinému mužstvu.  
Toho jsem kovaným dřevcem, když domů vracel se s pole,  
zabil poblíže cesty, kde s jedním druhem jsem číhal.  
Obloha noční tmou byla zakryta, nižádný vůbec  
člověk neviděl nás — já život tajně mu odňal.  
     Avšak sotva jsem jej svým břitkým oštěpem zabil,  
ihned na rychlou loď jsem k slovutným Foiníkům prchl,  
prosil jsem jich, když libou část jsem z lupu jim vydal,  
aby mě na loď vzali a zavezli do země pylské,  
aneb k Élidě skvělé, kde epejský panuje národ.  
Avšak vichřice silná je zahnala od oné země  
na velkou mrzutost jejich, vždyť neměli vůle mě podvést.  
Odtud pak zahnáni byvše, jsme za noci připluli semo.  
     V přístav jsme přihnali loď jen s obtíží, aniž si někdo  
vzpomněl na jídlo z nás, ač velmi jsme po jídle prahli,  
nýbrž jsme vystoupli z lodi a všichni jsme ulehli k spánku.  
Tehdáž námahou mdlý jsem libým byl přemožen spánkem.  
Lodníci majetek můj pak z duté vynesše lodi,  
složili na břeh v písku, kde já jsem ve spánku ležel,  
sami však do lodi vstoupli a k Foinícku, lidnaté zemi,  
odpluli, já jsem tu sám však zůstal, v srdci jsa sklíčen.“

     Pallas jiskrných zraků se usměje po těchto slovech,  
přitom jej pohladí rukou, jsouc podobna postavou těla  
veliké ženě a krásné a skvostná znající díla,  
načež takto se ozve a praví perutná slova:  
„Lišák musil by býti, a prohnaný, kdo by tě předčil  
v kdejakých úskocích lstných, byť bůh měl s tebou se potkat.  
Čtveráku, nádobo lstí, ó ferino — ty tedy ještě,  
když se tu ve vlasti své již nacházíš, nevzdáš se klamu,  
nenecháš šalebných slov, jež z hloubi jsou srdce ti milá.  
     Nyní však o věci té již nemluvme!  
                                                                      Oba jsme mistři  
ve lsti: ty ze smrtných lidí jsi daleko nejlepší ze všech  
řečmi a důvtipem svým, však já zas nad bohy bystrým  
umem a lstivostí svou jsem proslulá — nyní však přece  
Palladu, Diovu dceru, jsi nepoznal, která ti pořád,  
ve všech svízelích tvých jsem po boku, stále tě chráníc.  
Také Faiékům všem jsem vštípila přátelství k tobě.  
Teď jsem přišla zas sem, bych s tebou zde ukula plány,  
ukryla majetek tvůj, jejž dali ti Faiéci statní  
z vůle a chytrosti mé, když do své vlasti ses vracel,  
říci ti chtíc, jak mnoho ti běd jest osudem snésti  
ve tvém úpravném domě — ty trp jen i proti své vůli!  
     Nikomu ze žen ni z mužů ni slovem se nezmiňuj o tom,  
vůbec, že z bludných cest ses navrátil, ale jen mlčky  
mnohé útrapy snášej a podstup násilí mužů!“

     Důvtipný Láertův syn jí těmito odvětil slovy:  
„Těžko tě člověk pozná, ó bohyně, sejda se s tebou,  
kdyby i zkušený byl, vždyť v každou se podobu měníš.  
To však předobře vím, jak dřív jsi mi přízniva byla,  
dokud jsme v Tróadě válku, my synové achajští, vedli.  
Když pak Priamu králi jsme strmé zbořili město,  
a když pluli jsme domů, a bůh nám rozštěpil vojsko,  
pak jsem už, Diova dcero, tě neviděl, aniž kdy shledal,  
že bys mi sestoupla v loď, chtíc odvrátit útrapy moje,  
nýbrž pořád jsem bloudil a v hrudi měl rozryto srdce,  
až jsem konečně přec byl božstvem soužení zbaven,  
dříve než v krajině žírné, jež náleží faiéckým mužům,  
moje jsi zmužila srdce a v jejich mě přivedla město.  
     Nyní tě při otci tvém však prosím — myslímť, že nejsem  
v Ithace patrné z dálky, než pořád v nějaké jiné  
zemi se plahočím zas, však ty mě jen na posměch majíc,  
tohle mi říkáš jen tak, bys mysl mou uvedla v omyl.  
Řekni mi, vskutku-li již jsem přišel do milé vlasti!“

     Pallas jiskrných zraků mu na to zas odvece takto:  
„Stále jen ve tvé hrudi tě takové myšlenky souží!  
Proto tě v neštěstí tvém teď nemohu opustit přece,  
ježto’s přítulné mysli a důvtipný, rozumný člověk. —

     S jakou radostí každý, kdo z bludných cest by se vrátil,  
toužil by ve svém domě i dítky i manželku spatřit!  
Dosud však nejevil’s přání, bys optal se, chtěje to slyšet.  
Sám chceš prozkoumat dřív svou manželku, která ti stále  
zůstává ve tvém domě, a v žalosti plyne jí řada  
strastných nocí a dní, ana hojné prolévá slzy.  
Nikdy však pochyby já jsem neměla, nýbrž jsem v duchu  
věděla, že se zas vrátíš, až všechněch pozbudeš druhů.  
     Já však sváděti boj jsem nechtěla se Zemětřasem,  
rodným otcovým bratrem, jenž na tebe zanevřel v srdci,  
prudký chovaje hněv, že syna’s mu oloupil o zrak.

     Nyní však, abys mi věřil, ti vysvětlím ithacké sídlo:  
Forkýna, mořského kmeta, se rozlévá zátoka tuhle,  
na konci zátoky tamhle jest oliva podlouhlých listů,  
poblíž ní jest viděti sluj — jest rozkošná, tmavá,  
svaté to bydliště nymf, jež vodní víly se zovou:  
To je ta prostorná sluje a klenutá, ve které kdysi  
slavnostní úspěšné žertvy jsi nymfám konával mnohé.  
Tamhleten vysoký vrch — toť Nériton porostlé lesem.“  
     Řekla a rozvála mlhu, a kraj se mu objevil jasně.

     Zplesal tu Odysseus slavný, jenž tolik zápasů přestál,  
těše se ze své země, a žírnou políbil půdu.  
Ihned se k rusalkám vod jal modliti, pozdvihnuv ruce:  
„Rusalky, Diovy dcery, té naděje nikdy jsem neměl,  
že vás uvidím zas, teď zdravím vás modlitbou libou,  
také dary jak dřív vám opět budeme dávat,  
jestli mi popřeje žít v své milosti Diova dcera,  
kořistná bohyně Pallas a požehná synovi mému.“

     Pallas jiskrných zraků mu dala zas odpověď tuto:  
„Vzmuž se a o tuto věc v svých prsou starosti neměj!  
Teď ti však majetek tvůj kdes v zákoutí ohromné sluje  
složíme, ihned nyní, by bezpečně zde ti byl ukryt,  
sami pak v úvahu vezmem, co zvláště by na prospěch bylo.“  
     Toto mu Pallas řekla a ihned do sluje tmavé  
vešla a tajnou skrýš tam hledala.  
                                                                Odysseus všecko  
přinášel sám, jak nezlomný bronz, tak zrobená krásně  
roucha i zlaté šperky, jež Faiéci dali mu darem.  
To tam složila s péčí a ke vchodu vložila balvan  
bohyně, Athénská Pallas, jež bouřného Dia je dcera.

     Potom k olivě svaté si ke kmeni usedli oba,  
spolu, a smlouvali smrt všech ženichů nadmíru zpupných.

     Pallas jiskrných zraků tu počala mluviti takto:  
„Zchytralý Odyssée, ty z Láerta vládyko jasný,  
uvaž, jak pravici svou na ty nestoudné ženichy vztáhneš,  
kteří třetí již rok v tvém domě si na pány hrají,  
za dary chtějíce mít tvou manželku bohyním rovnou.  
Ona však pro návrat tvůj jest pořád teskliva v srdci,  
všem jim naději dává a každému slibuje zvláště,  
poselství vzkazujíc jim, však v duši má myšlenky jiné.“

     Důvtipný Láertův syn jí odvětil těmito slovy:  
„Aj, toť pochyby není, že měl jsem ve vlastním domě  
zahynout osudem zlým jak vládyka Agamemnón —  
nebýt, bohyně, tebe, jež všecko’s mi patřičně řekla.  
     Nyní zosnuj však plán, jak pomstou stihnu je samé,  
sama však ke mně se postav a odvážnou sílu mi vdechni,  
jako když třpytné hradby jsme bořili dobyté Tróje!  
Kéž bys mi, Jiskrnozraká, i tady tak po boku stála!  
Pak bych i proti třem stům chtěl s odvahou pustit se v zápas,  
s tebou, bohyně mocná, jen budeš-li ochotně se mnou!“

     Pallas jiskrných zraků mu na to zas odvece takto:  
„Ovšem, budu ti já stát po boku, aniž tě pustím  
s očí, až tuhleten boj pak počneme.  
                                                                      Leckterý, myslím,  
potom prostornou zem svou krví skropí a mozkem  
z ženichů těch, již jmění ti tvé jen mrhají v domě.  
Avšak způsobím dříve, by nikdo tě nepoznal z lidí:  
nejdřív na svižných údech ti svraštím krásné tvé tělo,  
rusé ti odstraním vlasy a na tvé obleku tělo  
hadry, že kdo by tě spatřil, se od tebe odvrátí s hnusem.  
Zkalený bude tvůj zrak, jenž předtím půvabem zářil,  
abys takto se zdál všem ženichům ohyzdou velkou,  
choti i synovi svému, jejž tady jsi zanechal v domě.  
     Sám však ze všeho nejdřív se vyprav k pastýři vepřů,  
vrchnímu dozorci stád, jenž pořád je stejně ti oddán,  
miluje Télemacha i rozumnou Pénelopeiu.  
Nalezneš jej, jak při vepřích jest, jak tito se krmí  
poblíž Krkavčí skály a u zdroje Arethúsy,  
žerouce žaludy s chutí a pijíce z pramene tmavou  
vodu, čímž kypící sádlo se vepřům zakládá hojně.  
U něho pak tam zůstaň, a přisedna, na vše se vyptej!  
     Já zatím do Sparty zajdu, kde krásné ženy se rodí,  
Télemacha ti zpět zas zavolat, milého syna.  
Ten jel k Meneláovi, jenž v prostorném Lakónsku bydlí,  
do Sparty, po zprávě pátrat, zda posud jsi naživu někde.“

     Důvtipný Láertův syn jí odvětil těmito slovy:  
„Proč’s mu jen neřekla nic, když v mysli ti všecko je známo?  
Proto snad, by se i on kdes plahočil, snášeje strasti,  
po mořské nezmorné pláni, a jiní mu mrhali živnost?“

     Pallas jiskrných zraků mu na to zas odvece takto:  
„Netřeba o syna mít tak přílišnou na srdci starost.  
Já jsem sama s ním jela, by příznivé pověsti nabyl,  
že se byl vydal až tam. Však nemá nouze — on klidně  
u Átreovce si sedí a má tam nadbytek všeho.  
Ovšem číhají naň teď mladíci na lodi černé,  
chtíce ho zabíti dřív, než do země otcovské přijde.  
Z toho však nemám strachu, spíš leckoho pokryje země  
z ženichů těch, již jmění ti tvé jen mrhají v domě.“

     Řekla a kouzelným prutem se Pallas hrdiny dotkla.  
Nejdřív na svižných údech mu krásné svraštila tělo,  
rusé mu odňala vlasy, a na celém povrchu těla  
vetchého starocha kůži mu po všech prostřela údech,  
potom mu zkalila zrak, jenž předtím půvabem zářil.  
Jiný chatrný hadr a sukni mu za oděv dala,  
děravé, plné špíny a nečisté ohyzdným kouřem,  
navrch velikou kůži mu z rychlého jelena dala,  
odřenou, do ruky hůl, pak na plece ošklivou mošnu,  
děravou na mnohých místech, a provaz mu za popruh sloužil.  
     Oba se po radě té zas rozešli.  
                                                              Athéna potom  
pro syna Télemacha se vydala do skvělé Sparty.
